{"source_url": "https://www.hurriyet.com.tr", "url": "https://www.hurriyet.com.tr/yazarlar/kanat-atkaya/korona-gider-morona-gelir-41493741", "title": "Korona gider morona gelir", "top_image": "https://image.hurimg.com/i/hurriyet/75/0x0/55ea09f2f018fbaf449420f0.jpg", "meta_img": "https://image.hurimg.com/i/hurriyet/75/0x0/55ea09f2f018fbaf449420f0.jpg", "images": ["https://image.hurimg.com/i/hurriyet/75/84x63/5701682267b0a90bdc503454.jpg", "https://static.hurriyet.com.tr/static/images/redesign/bg-AuthorIdentityV2.png", "https://image.hurimg.com/i/hurriyet/75/84x63/5ad0533e7af50717b42b5992.jpg", "https://static.hurriyet.com.tr/static/images/redesign/hurriyet-logo-white.svg?v=azure-47094", "https://static.hurriyet.com.tr/static/images/redesign/ic-linkedin.svg?v=azure-47094", "https://image.hurimg.com/i/hurriyet/75/180x180/55ea09f2f018fbaf449420f0.jpg", "https://static.hurriyet.com.tr/static/images/redesign/ic-twitter.svg?v=azure-47094", "https://static.hurriyet.com.tr/static/images/redesign/ic-instagram.svg?v=azure-47094", "https://image.hurimg.com/i/hurriyet/75/84x63/58c64c7cc03c0e243c5a2afa.jpg", "https://static.hurriyet.com.tr/static/images/redesign/ic-facebook.svg?v=azure-47094", "https://image.hurimg.com/i/hurriyet/75/0x0/55ea09f2f018fbaf449420f0.jpg", "https://static.hurriyet.com.tr/static/images/redesign/ic-youtube.svg?v=azure-47094", "https://image.hurimg.com/i/hurriyet/75/84x63/6628b83ead18366012bbe678.jpg", "https://image.hurimg.com/i/hurriyet/75/84x63/5e0a0c460f25441618c0ac34.jpg"], "movies": [], "text": "Haberin Devam\u0131\n\nAncak baz\u0131 g\u00f6r\u00fcnt\u00fcler, baz\u0131 \u00f6l\u00e7\u00fcmlerin sonu\u00e7lar\u0131 bu durumdan do\u011fan\u0131n baz\u0131 kazan\u00e7lar sa\u011flad\u0131\u011f\u0131n\u0131 i\u015faret ediyor...\n\nGe\u00e7ti\u011fimiz hafta sonu Moda sahillerinde kaydedilen ve sosyal medyada h\u0131zl\u0131ca yay\u0131lan video mesela...\n\nBir yunus s\u00fcr\u00fcs\u00fc kuyruklar\u0131n\u0131 suya \u00e7arparak y\u00f6nlendirdikleri/\u00e7evirdikleri bal\u0131klar\u0131 avlarken g\u00f6r\u00fcld\u00fcler.\n\n1980\u2019lerden itibaren giderek \u201c\u00e7ok nadir\u201d bir g\u00f6r\u00fcnt\u00fc haline gelen \u201cBo\u011faz\u2019dan yunus ge\u00e7mesi\u201d \u0130stanbullular\u0131n b\u00fcy\u00fck \u00f6l\u00e7\u00fcde evlerine \u00e7ekildi\u011fi son 1 ay i\u00e7inde daha s\u0131k g\u00f6r\u00fcn\u00fcr hale gelmi\u015fti.\n\nAma Moda\u2019da yunuslar\u0131n avlanmas\u0131 gibi ancak uzak diyarlarda kaydedilen belgesellerde izlenebilecek bir hadiseye \u015fahitlik etmek mutluluk vericiydi.\n\n\u0130nsano\u011flunun ars\u0131z, sayg\u0131s\u0131z t\u00fcketim al\u0131\u015fkanl\u0131klar\u0131n\u0131n d\u00fcnyaya verdi\u011fi zararlar ortada... Atmosferden okyanuslara... Ormanlardan savunmas\u0131z hayvanlara... Yerin alt\u0131ndan da\u011flar\u0131n zirvelerine... D\u00fcnyan\u0131n b\u00fct\u00fcn kaynaklar\u0131na yap\u0131\u015fan ve emip t\u00fcketen insano\u011flu kabaca son 100-150 y\u0131lda can\u0131na okudu yeg\u00e2ne evinin...\n\nHaberin Devam\u0131\n\nBu zararlar\u0131 g\u00f6r\u00fcn\u00fcr hale getiren, itiraz eden, felaketi i\u015faret edenlere (\u00e7evrecilere vb) iyimser yakla\u015f\u0131mla \u201cu\u00e7uk kafa\u201ddan ba\u015flay\u0131p \u201chain\u201d damgas\u0131 vurmaya kadar ileri gitti paray\u0131, g\u00fcc\u00fc, \u00fclkeleri, d\u00fcnyay\u0131 y\u00f6netenler...\n\nSalg\u0131n\u0131n h\u0131z kazanmas\u0131yla birlikte insano\u011flu evlerine \u00e7ekilmeye ba\u015flad\u0131, do\u011fan\u0131n can\u0131na kasteden teknolojilerin d\u00f6nd\u00fcrd\u00fc\u011f\u00fc \u00fcretim \u00e7ark\u0131 yava\u015flad\u0131, trafik azald\u0131 ve birka\u00e7 ay i\u00e7inde olumlu sonu\u00e7lar gelmeye ba\u015flad\u0131.\n\nHava daha temiz mesela. \u0130stanbul gibi dev kentlerde yap\u0131lan \u00f6l\u00e7\u00fcmlerde hava kalitesinin y\u00fczde 30 civar\u0131nda iyile\u015fti\u011fi, zararl\u0131 partik\u00fcllerin yok olmaya ba\u015flad\u0131\u011f\u0131, nitrojenoksit d\u00fczeylerinde d\u00fc\u015f\u00fc\u015fler ya\u015fand\u0131\u011f\u0131 g\u00f6zlemlendi, ozon tabakas\u0131nda olumlu geli\u015fmeler kaydedildi.\n\nBir hesaba g\u00f6re insano\u011flunun sadece 5\u2019te birinin ev hapsine girmesi bile bu kadar temizledi havay\u0131.\n\nModa\u2019da avlanan yunus s\u00fcr\u00fcs\u00fc benzeri g\u00f6r\u00fcnt\u00fcler d\u00fcnyan\u0131n farkl\u0131 noktalar\u0131nda kaydedildi.\n\nBunlar\u0131n bir k\u0131sm\u0131n\u0131n (Venedik\u2019te yunuslar, \u00c7in\u2019de sarho\u015fluktan s\u0131zm\u0131\u015f filler gibi) uyduruk oldu\u011fu ortaya \u00e7\u0131kt\u0131 sonra.\n\nAncak pek \u00e7ok \u201cdo\u011fru\u201d g\u00f6r\u00fcnt\u00fc ve haber de izledik. D\u00fcnya metropollerinde, megapollerinde g\u00f6r\u00fcnt\u00fclenen geyikler, maymunlar...\n\nHaberin Devam\u0131\n\nHo\u015f onlar\u0131n da \u015fehirler insafs\u0131zca b\u00fcy\u00fcrken, insano\u011flu yerle\u015fim ve \u00fcretim i\u00e7in arazilerini \u00e7alarken evlerinden olmu\u015f ve zaten normal \u015fartlarda \u201coralarda\u201d ya\u015fayacak hayvanlar oldu\u011funu da biliyoruz...\n\nPost-koronavir\u00fcs d\u00fcnya nas\u0131l olacak \u015fimdiden kestirmek m\u00fcmk\u00fcn de\u011fil elbette ama havas\u0131 biraz daha temiz, suyu biraz daha berrak bir d\u00fcnya bulaca\u011f\u0131z...\n\nYine can\u0131na okumak i\u00e7in acele edilece\u011finden eminim ve bu kadar emin olmak da \u00fcz\u00fcc\u00fc...\n\nBilime, akla ve mesela de\u011fi\u015fiklik olsun diye \u00e7evreci \u00f6rg\u00fctlere kulak vermek, s\u00f6zlerini dinlemek, d\u00fcnyan\u0131n y\u00f6netici s\u0131n\u0131flar\u0131n\u0131 hizaya sokmak i\u00e7in bir f\u0131rsat \u00e7\u0131kt\u0131 \u00f6n\u00fcm\u00fcze.\n\nYoksa koronavir\u00fcs gider moronavir\u00fcs gelir, o da gider foronavir\u00fcs gelir, insano\u011flu kendi ipini b\u00f6yle topluca as\u0131larak kendi \u00e7eker vesselam...", "keywords": [], "meta_keywords": ["YAZAR", "Kanat Atkaya", "Koronavir\u00fcs"], "tags": [], "authors": ["Kanat Atkaya", "Bug\u00fcn\u00fcn Yaz\u0131lar\u0131", "H\u00fcrriyet.Com.Tr Yaz\u0131lar\u0131", "T\u00fcm Yazarlar", "Ar\u015fiv Yazarlar\u0131", "Yazar\u0131n T\u00fcm Yaz\u0131lar\u0131", "Korona Gider Morona Gelir", "Nisan", "Koronavir\u00fcs", "Salg\u0131n\u0131ndan Insanl\u0131k Ne Kadar Ders \u00c7\u0131karabilecek"], "publish_date": null, "summary": "", "article_html": "", "meta_description": "Koronavir\u00fcs (COVID-19) salg\u0131n\u0131ndan insanl\u0131k ne kadar ders \u00e7\u0131karabilecek, gelece\u011fe d\u00f6n\u00fck kazan\u0131mlar sa\u011flayabilecek mi hen\u00fcz me\u00e7hul...", "meta_lang": "tr", "meta_favicon": "/favicon-logo-2021.png", "meta_data": {"viewport": "width=device-width, initial-scale=1.0", "fb": {"page_id": 233408450693, "app_id": 117890861638620}, "og": {"title": "Korona gider morona gelir", "image": "https://image.hurimg.com/i/hurriyet/75/0x0/55ea09f2f018fbaf449420f0.jpg", "description": "Koronavir\u00fcs (COVID-19) salg\u0131n\u0131ndan insanl\u0131k ne kadar ders \u00e7\u0131karabilecek, gelece\u011fe d\u00f6n\u00fck kazan\u0131mlar sa\u011flayabilecek mi hen\u00fcz me\u00e7hul...", "url": "https://www.hurriyet.com.tr/yazarlar/kanat-atkaya/korona-gider-morona-gelir-41493741", "type": "article"}, "literal-category": "Kanat ATKAYA", "twitter": {"url": "https://www.hurriyet.com.tr/yazarlar/kanat-atkaya/korona-gider-morona-gelir-41493741", "card": "summary_large_image", "site": "@Hurriyet", "creator": "@Hurriyet", "title": "Korona gider morona gelir", "description": "Koronavir\u00fcs (COVID-19) salg\u0131n\u0131ndan insanl\u0131k ne kadar ders \u00e7\u0131karabilecek, gelece\u011fe d\u00f6n\u00fck kazan\u0131mlar sa\u011flayabilecek mi hen\u00fcz me\u00e7hul...", "image": "https://image.hurimg.com/i/hurriyet/75/0x0/55ea09f2f018fbaf449420f0.jpg"}, "description": "Koronavir\u00fcs (COVID-19) salg\u0131n\u0131ndan insanl\u0131k ne kadar ders \u00e7\u0131karabilecek, gelece\u011fe d\u00f6n\u00fck kazan\u0131mlar sa\u011flayabilecek mi hen\u00fcz me\u00e7hul...", "keywords": "YAZAR,Kanat Atkaya,Koronavir\u00fcs", "medyanet": {"keywords": "YAZAR,Kanat Atkaya,Koronavir\u00fcs"}, "copyright": "Copyright (c) 2025 H\u00fcrriyet Gazetecilik ve Matbaac\u0131l\u0131k A.\u015e", "creators": "hakanalkan", "article": {"id": 41493741, "author": "Kanat ATKAYA", "section": {"identifier": "kanat-atkaya", "type": "Writer Detail Page", "list": "yazarlar,kanat-atkaya"}, "tag": "YAZAR,Kanat Atkaya,Koronavir\u00fcs"}, "path-string": "/yazarlar/kanat-atkaya/", "last-ancestor-url": "/yazarlar/kanat-atkaya/", "dfp-entity-path": "/yazarlar/kanat-atkaya", "title": "Korona gider morona gelir", "datePublished": "2020-04-14T01:07:40+03:00", "dateModified": "2020-04-14T06:29:12+03:00", "url": "https://www.hurriyet.com.tr/yazarlar/kanat-atkaya/korona-gider-morona-gelir-41493741", "articleSection": "columnist", "articleAuthor": "Kanat ATKAYA", "robots": "max-image-preview:large, max-video-preview:-1", "msapplication-square70x70logo": "https://static.hurriyet.com.tr/static/images/hurriyet/hurriyet-icons/smalltile.png", "msapplication-square150x150logo": "https://static.hurriyet.com.tr/static/images/hurriyet/hurriyet-icons/mediumtile.png", "msapplication-wide310x150logo": "https://static.hurriyet.com.tr/static/images/hurriyet/hurriyet-icons/widetile.png", "msapplication-square310x310logo": "https://static.hurriyet.com.tr/static/images/hurriyet/hurriyet-icons/largetile.png", "dfp": {"section": {"identifier": "hr_yazarlar_kanat-atkaya", "list": "c2_yazarlar,c3_kanat-atkaya,Cct_yazar,Cct_kanat-atkaya,Cct_koronavirus"}}}, "canonical_link": "https://www.hurriyet.com.tr/yazarlar/kanat-atkaya/korona-gider-morona-gelir-41493741"}