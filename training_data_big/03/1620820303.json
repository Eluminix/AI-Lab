{"source_url": "https://www.ensonhaber.com", "url": "https://www.ensonhaber.com/antalyada-kopekli-cift-kedinin-saldirisina-ugradi.html", "title": "Antalya'da k\u00f6pekli \u00e7ift, kedinin sald\u0131r\u0131s\u0131na u\u011frad\u0131", "top_image": "https://icdn.ensonhaber.com/crop/1200x675/resimler/diger/kok/2020/05/30/kedi-saldirisi_6321.jpg", "meta_img": "https://icdn.ensonhaber.com/crop/1200x675/resimler/diger/kok/2020/05/30/kedi-saldirisi_6321.jpg", "images": ["https://icdn.ensonhaber.com/crop/703x0/resimler/diger/kok/2020/05/30/kedi_2588.jpg", "https://icdn.ensonhaber.com/crop/1200x675/resimler/diger/kok/2020/05/30/kedi-saldirisi_6321.jpg", "https://mc.yandex.ru/watch/93196355", "https://s.ensonhaber.com/assets/img/ads/news300x250.jpg", "https://icdn.ensonhaber.com/crop/703x0/resimler/diger/kok/2020/05/30/kedi_8118.jpg", "https://icdn.ensonhaber.com/crop/703x0/resimler/diger/kok/2020/05/30/kedi_2256.jpg", "https://www.ensonhaber.com/assets/img/nav/logo.svg", "https://icdn.ensonhaber.com/crop/703x0/resimler/diger/kok/2020/05/30/kedi_6042.jpg", "https://s.ensonhaber.com/assets/img/svg/google-news-text.svg"], "movies": [], "text": "\u0130HA\n\nAntalya\u2019n\u0131n Konyaalt\u0131 il\u00e7esinde bir site i\u00e7erisinde ya\u015fayan Nil\u00fcfer Korkmaz ve e\u015fi, k\u00f6pekleriyle evden \u00e7\u0131kt\u0131klar\u0131 s\u0131rada bir anda arkalar\u0131ndan gelen kedinin sald\u0131r\u0131s\u0131na u\u011frad\u0131.\n\nKED\u0130 PE\u015eLER\u0130N\u0130 BIRAKMADI\n\nNeye u\u011frad\u0131\u011f\u0131n\u0131 \u015fa\u015f\u0131ran \u00e7ift k\u00f6peklerini geri \u00e7ekmeye \u00e7al\u0131\u015f\u0131rken bir yandan da kendilerini korumaya \u00e7al\u0131\u015ft\u0131. Kediden kurtulmakta g\u00fc\u00e7l\u00fck \u00e7eken iki hayvansever, bir ara mecbur kal\u0131p ayaklar\u0131yla da kediyi uzakla\u015ft\u0131rmaya \u00e7al\u0131\u015ft\u0131 fakat ba\u015far\u0131l\u0131 olamad\u0131.\n\nIsrarla k\u00f6pe\u011fin \u00fczerine do\u011fru sald\u0131ran kedi, hem k\u00f6pe\u011fe hem sahiplerine zor anlar ya\u015fat\u0131rken, sahibi en son \u00e7areyi k\u00f6pe\u011fini kuca\u011f\u0131na al\u0131p saklamakta buldu.\n\n\u00d6fkeli kedi bir s\u00fcre sonra sald\u0131r\u0131dan vazge\u00e7ip ka\u00e7t\u0131.\n\nAntalya'da k\u00f6pekli \u00e7ift, kedinin sald\u0131r\u0131s\u0131na u\u011frad\u0131\n\n\"\u00c7OCUKLAR GEL\u0130YOR D\u0130YE BA\u011eIRDI\"\n\nO anlar\u0131 anlatan Nil\u00fcfer Korkmaz, \"E\u015fim, k\u00f6pe\u011fim ve ben kap\u0131dan \u00e7\u0131karken \u00e7ocuklar birden 'geliyor' diye ba\u011f\u0131rd\u0131lar. O anda d\u00f6n\u00fcp bakt\u0131m kedi h\u0131zla bize do\u011fru geliyor. Elimde i\u00e7inde yemek olan tencere vard\u0131, tencerenin \u00fcst\u00fcne \u00e7\u0131kt\u0131. Kolum baca\u011f\u0131m, e\u015fimin baca\u011f\u0131 baya bir \u00e7izildi\" dedi.\n\n\"ADINI LEOPAR KOYARDIM\"\n\nKedinin sitenin kedisi oldu\u011funu ancak \u00e7ok fazla tan\u0131mad\u0131klar\u0131n\u0131 beliten Korkmaz, \"Daha sonradan \u00f6\u011frendik, yavrular\u0131 varm\u0131\u015f. O anda \u00e7ok korktuk, \u00e7ok panikledik. O anda arkada\u015f\u0131m\u0131n \u00e7ocu\u011funa ba\u011f\u0131rd\u0131m, anlamad\u0131m onun \u00e7ocu\u011fu oldu\u011funu. Neden bu kediyi bizim \u00fczerimize g\u00f6nderdiniz dedim, 'biz yapmad\u0131k' dedi. \u00c7ok korktuk, kediyi yaralamaktan da korktuk, biz ona da zarar gelsin istemiyorduk. Sonra o m\u00fccadeleden yoruldu.\" dedi.\n\nKedinin bir ismi olup olmad\u0131\u011f\u0131n\u0131 bilmedi\u011fini s\u00f6yleyen Korkmaz, muhabirin \"Siz ismini ne koyard\u0131n\u0131z\" sorusuna, \"Leopar koyard\u0131m\" dedi.\n\n\"YAVRULARINI KORUMAK \u0130STED\u0130\"\n\nOlay sonras\u0131 g\u00f6r\u00fcnt\u00fcleri izleyen ve hayret i\u00e7inde kalan site g\u00f6revlisi S\u00fcleyman Karata\u015f ise kendisini aray\u0131p kedinin k\u00f6pe\u011fe sald\u0131rd\u0131\u011f\u0131n\u0131 anlatt\u0131klar\u0131n\u0131 s\u00f6yledi.\n\nKarata\u015f, \u201cBakt\u0131m kedi ger\u00e7ekten sald\u0131rm\u0131\u015f. \u015ea\u015f\u0131rd\u0131m, \u00e7ok garip geldi kendinden b\u00fcy\u00fck bir k\u00f6pe\u011fe sald\u0131rmas\u0131. Kedinin burada yavrular\u0131 var, yavrular\u0131n\u0131 korumak amac\u0131yla sald\u0131rd\u0131\u201d diye konu\u015ftu.\n\n\"KED\u0130Y\u0130 HALA BESL\u0130YORUZ\"\n\nOlaydan sonra kediye zarar verilmedi\u011finin alt\u0131n\u0131 \u00e7izen Karata\u015f, \u201cKedi hala burada, besliyoruz. Mamas\u0131n\u0131 s\u00fct\u00fcn\u00fc ve suyunu veriyoruz\u201d diye belirtti.", "keywords": [], "meta_keywords": [""], "tags": [], "authors": [], "publish_date": "Sat May 30 13:44:54 2020", "summary": "", "article_html": "", "meta_description": "Oturduklar\u0131 sitede bulunan kedinin sald\u0131r\u0131s\u0131na u\u011frayan \u00e7ift, kediden kurtulabilmek i\u00e7in uzun s\u00fcre m\u00fccadele etti.", "meta_lang": "tr", "meta_favicon": "https://s.ensonhaber.com/assets/img/faviconv2/favicon.ico", "meta_data": {"viewport": "width=device-width, initial-scale=1.0, shrink-to-fit=no", "title": "Antalya'da k\u00f6pekli \u00e7ift, kedinin sald\u0131r\u0131s\u0131na u\u011frad\u0131", "description": "Oturduklar\u0131 sitede bulunan kedinin sald\u0131r\u0131s\u0131na u\u011frayan \u00e7ift, kediden kurtulabilmek i\u00e7in uzun s\u00fcre m\u00fccadele etti.", "theme-color": "#ed0d0d", "robots": "max-image-preview:large", "og": {"title": "Antalya'da k\u00f6pekli \u00e7ift, kedinin sald\u0131r\u0131s\u0131na u\u011frad\u0131", "type": "article", "url": "https://www.ensonhaber.com/ic-haber/antalyada-kopekli-cift-kedinin-saldirisina-ugradi", "description": "Oturduklar\u0131 sitede bulunan kedinin sald\u0131r\u0131s\u0131na u\u011frayan \u00e7ift, kediden kurtulabilmek i\u00e7in uzun s\u00fcre m\u00fccadele etti.", "image": {"identifier": "https://icdn.ensonhaber.com/crop/1200x675/resimler/diger/kok/2020/05/30/kedi-saldirisi_6321.jpg", "alt": "Antalya'da k\u00f6pekli \u00e7ift, kedinin sald\u0131r\u0131s\u0131na u\u011frad\u0131"}}, "article": {"published_time": "2020-05-30T13:44:54+03:00", "modified_time": "2020-05-30T13:44:54+03:00", "id": 663882, "author": "Ensonhaber", "publisher": "Ensonhaber", "section": {"identifier": "\u0130\u00e7 Haber", "type": "Detail Page", "list": "\u0130\u00e7 Haber"}, "tag": "Kedi, konyaalt\u0131, site", "content_tier": "free"}, "datePublished": "2020-05-30T13:44:54+03:00", "dateModified": "2020-05-30T13:44:54+03:00", "articleSection": "news", "articleAuthor": "\u0130HA", "url": "https://www.ensonhaber.com/ic-haber/antalyada-kopekli-cift-kedinin-saldirisina-ugradi", "fb": {"app_id": 1395396780711602}, "mrf": {"authors": "\u0130rem Altundal"}, "twitter": {"domain": "ensonhaber.com", "site": "@ensonhaber", "creator": "@ensonhaber", "card": "summary_large_image", "title": "Antalya'da k\u00f6pekli \u00e7ift, kedinin sald\u0131r\u0131s\u0131na u\u011frad\u0131", "description": "Oturduklar\u0131 sitede bulunan kedinin sald\u0131r\u0131s\u0131na u\u011frayan \u00e7ift, kediden kurtulabilmek i\u00e7in uzun s\u00fcre m\u00fccadele etti.", "image": {"src": "https://icdn.ensonhaber.com/crop/1200x675/resimler/diger/kok/2020/05/30/kedi-saldirisi_6321.jpg"}, "url": "https://www.ensonhaber.com/ic-haber/antalyada-kopekli-cift-kedinin-saldirisina-ugradi"}, "generator": "Gnc news 3.1"}, "canonical_link": "https://www.ensonhaber.com/ic-haber/antalyada-kopekli-cift-kedinin-saldirisina-ugradi"}