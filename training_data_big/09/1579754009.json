{"source_url": "https://wiadomosci.wp.pl", "url": "https://wiadomosci.wp.pl/konferencja-prasowa-premiera-mateusza-morawieckiego-6500480595510913a", "title": "Odmra\u017canie gospodarki. Konferencja prasowa premiera Mateusza Morawieckiego. Obostrzenia w Polsce", "top_image": "https://v.wpimg.pl/YmFmZjY3dgwnDyxZdkh7GWRXeAMwEXVPM09gSHYCYF92FXUMMF88HyMdNUQ-QSwdJxoqRClfdgw2BHUcaBw9BDUdNgsgHDwAJAg-RWoLbQ4jDjwIdAZgDnJAbl9sAHRVdAxqRzpRPA8nCzxcblE6DmQQ", "meta_img": "https://v.wpimg.pl/YmFmZjY3dgwnDyxZdkh7GWRXeAMwEXVPM09gSHYCYF92FXUMMF88HyMdNUQ-QSwdJxoqRClfdgw2BHUcaBw9BDUdNgsgHDwAJAg-RWoLbQ4jDjwIdAZgDnJAbl9sAHRVdAxqRzpRPA8nCzxcblE6DmQQ", "images": ["https://v.wpimg.pl/N2M5NDc2YVMsVzh3TElsRm8PbC0KEGIQOBd0ZkwBewI1GigtD1c8Vz1aYCMRRz5TOkVgNA8dL0IkGjh1TFYnQT1ZLz1MVyNQKFFhIFpRLAt_DCppUVEoBGABL3VTH3cBK1BjdlcGeQUuDHpzVQooEDA", "https://v.wpimg.pl/ZjliODA0dQsNCzl3bkt4Hk5TbS0oEnZIGUt1Zm4Da14UWHhyblYzBgkbKjQuHj0YGRkuMzEeKgZDCD8tbkZrRQgAPDQtUSNFCQQtISUfblJUD30mc1N3XVRfeGl1BGILQVB3IHQdOQsKXCl9IwhqXllcbTk", "https://v.wpimg.pl/MWM4ZmJmYjYsVixeZRZvI28OeAQjT2F1OBZgT2VeeGc1GzwEJgg_Mj1bdAo4GD02OkR0HSZCLCckGyxcZQkkJD1YOxRlCCA1KFB1X31UemB9UThAK1t_bmAAbgsuQCxmKVJ3DHsIfmYuDDwPLAt1dTA", "https://v.wpimg.pl/MmY2MzJmYgw4UDtJZRZvGXsIbxMjT2FPLBB3WGVeeF0hHSsTJgg_CCldYx04GD0MLkJjCiZCLB0wHTtLZQkkHileLANlCCAPPFZiG35Yf11tVH5Xf1p8DHQGfkNzQCxfOAFgTi9YL18_BH5ILA4vTyQ", "https://v.wpimg.pl/Zjg0Zjg2dQsGUixZSEl4HkUKeAMOEHZIEhJgSEgBb1ofHzwDC1coDxdfdA0VRyoLEEB0GgsdOxoOHyxbSFYzGRdcOxNIVzcIAlR1CFRTOF1XU2lHVwpvWkoEaAwEHztfUlN3XVVTYgxfBDxSUVRrSBo", "https://v.wpimg.pl/MDAzMzNlYiUgGDtJYRdvMGNAbxMnTmFmNFh3WGFfeHQ5VSsTIgk_ITEVYx08GT0lNgpjCiJDLDQoVTtLYQgkNzEWLANhCSAmJB5iGyhUL3J4SCxXdwp-J2xOKBsoQS8mIk9gSywKKHRxSX5JKw4uZjw", "https://v.wpimg.pl/N2U2OTgwYVM0UDlnSAxsRncIbT0OVWIQIBB1dkhEewItHSk9CxI8VyVdYTMVAj5TIkJhJAtYL0I8HTllSBMnQSVeLi1IEiNQMFZgYwYWKAVnBnt5ARQrAXgGKmZfWnZTZQViZgRDLQUwBHZsV0d-ECg", "https://v.wpimg.pl/ZXJfd3AudTkrBBIAbg54LGhcRlAxHQUrPgJGH2MAeGJoSQ1eIBI_K2UHAEVuBTY5KQMMXC0RPyoVERQdMgM9ejc", "https://v.wpimg.pl/NmNlM2FjYQwvDjsBaRFsGWxWb1svSGJPO053EGlZe102QytbKg88CD4DY1U0Hz4MORxjQipFLx0nQzsDaQ4nHj4ALEtpDyMPKwhiASVTeQt-D30fJVl5VGNYegRxRy9ZLF9gB3EIdlstCX5TJQl6TzM", "https://v.wpimg.pl/NGY5ZjhhYSY4VyxZRxNsM3sPeAMBSmJlLBdgSEdbf3MhBG1cRw4nKzxHPxoHRik1LEU7HRhGPit2VCoDRx5_aD1cKRoECTdoPFg4DwxHfSVuAjsPDFFjcToBOUdcDH91dFdoXV9Fe3A4BW4MUQ52JmoBeBc", "https://v.wpimg.pl/NDNjMTMyYSUvCDtnYgJsMGxQbz0kW2JmO0h3dmJKf3A2W3piYh8nKCsYKCQiVyk2OxosIz1XPihhCz09Yg9_ayoDPiQhGDdrKwcvMSlWL3J2U3lnK0xjJXtdL3l5SHtyY1N0YChULXx6WXlnLkh9dndSbyk", "https://v.wpimg.pl/MzE5ZjFkYhskVyxZaRBvDmcPeAMvSWFYMBdgSGlYfE49BG1caQ0kFiBHPxopRSoIMEU7HTZFPRZqVCoDaR18VSFcKRoqCjRVIFg4DyJEKU0jBmsIIg1gT3BRakdyU3UbaA1rWCBGLht1B2lbfw18HnIDeBc", "https://v.wpimg.pl/ZjBmYmVkdQsjDy9eeRB4HmBXewQ_SXZIN09jT3lYa146XG5beQ0zBicfPB05RT0YNx04GiZFKgZtDCkEeR1rRSYEKh06CiNFJwA7CDJEa1khW2EOYA53DnYMaUBiWmhTb1Q_XGVGbAlyCz9dMAk_DiZYexA", "https://v.wpimg.pl/NDU3NDNjYSU0UTh3YRFsMHcJbC0nSGJmIBF0ZmFZe3QtHCgtIg88ISVcYCM8Hz4lIkNgNCJFLzQ8HDh1YQ4nNyVfLz1hDyMmMFdhfCteeH1gVStpel8vJ3gHfCJ-Ry9wZldjdCgIe3BgBHp3LVt3Zig", "https://v.wpimg.pl/MTFhZjNhYjUnCixZYRNvIGRSeAMnSmF2M0pgSGFbfGA-WW1cYQ4kOCMaPxohRiomMxg7HT5GPThpCSoDYR58eyIBKRoiCTR7IwU4DypHeGUjWmgJf15gMSdYbEd6WXpla1A_CXZFdTFxCmtbLw5-NSNbeBc", "https://v.wpimg.pl/OWRlNmFiYDYzDjheaRJtI3BWbAQvS2N1J050T2kKYGVmXH4Vd1t7YH0KJwEjGyonPUIpHzMZLiAiQj4BaQg_Pn0af0IiADwnPg03QiMELTI2Q35dc1AtNjFeY110Cil6Zlh_X2sLfmA0QS9aflArMmQNLAt2XW0q", "https://v.wpimg.pl/YmFmZjY3dgwnDyxZdkh7GWRXeAMwEXVPM09gSHYCYF92FXUMMF88HyMdNUQ-QSwdJxoqRClfdgw2BHUcaBw9BDUdNgsgHDwAJAg-RWoLbQ4jDjwIdAZgDnJAbl9sAHRVdAxqRzpRPA8nCzxcblE6DmQQ", "https://v.wpimg.pl/NTE2NmQxYTUkUDhefgNsIGcIbAQ4WmJ2MBB0T35MfixxAmELOBQrJiBCIUM2CjskJEU-QyEUYTU1W2EbYFcqPTZCIgwoVys5J1cqQmFBeDUnUypafE19bXwfelpoGWM2cAJ3QDQeKmF0BHgJYBksYGdP", "https://v.wpimg.pl/NTY2ZmM3YTU4UCxeYkhsIHsIeAQkEWJ2LBBgT2IAe2QhHTwEIVY8MSlddAo_Rj41LkJ0HSEcLyQwHSxcYlcnJyleOxRiViM2PFZ1D3wEd2Q9Aj9ALFB6Z3QGaQ8vHnZsb1B3Wn8ALWFvBDwOegV5diQ", "https://v.wpimg.pl/NGQ2NzQ4YSYwUDhJfk9sM3MIbBM4FmJlJBB0WH4Afj9lAmEcOFgrNTRCIVQ2Rjs3MEU-VCFYYSYhW2EMYBsqLiJCIhsoGysqM1cqVWYBdyZiCygbfFZ8f2Ifeh5iUmMmZgF_V2cGeHM1BHlOaQZ_dnNP", "https://v.wpimg.pl/NzczZDRkYRsCGCx3fRBsDkFAeC07SWJYFlhgZn1Ye0obVTwtPg48HxMVdCMgHj4bFAp0ND5ELwoKVSx1fQ8nCRMWOz19DiMYBh51J2AJfx8HSmtpNFJ_TE5ObHVgRndPARl3fDNTfU1UST5wNlN9WB4", "https://v.wpimg.pl/ZGIyNjFjdSYoGzhZaRF4M2tDbAMvSHZlPFt0SGlZb3cxVigDKg8oIjkWYA00HyomPglgGipFOzcgVjhbaQ4zNDkVLxNpDzclLB1hCCRcPiJ7Gi1HcghicGRNL18kR2NyfhtjWSVdOCMrS3hbJVo8ZTQ", "https://v.wpimg.pl/Njc4MjgxYQsCVjtZSANsHkEObwMOWmJIFhZ3SEhLe1obGysDCx08DxNbYw0VDT4LFERjGgtXLxoKGztbSBwnGRNYLBNIHSMIBlBiCAMdfAlXDHVHBh4oC04AdQtXVXcLU1VgWQVNelxUDH9SVkp3SB4"], "movies": [], "text": "Rz\u0105d wprowadza mo\u017cliwo\u015b\u0107 przemieszczania si\u0119 w celach rekreacyjnych, ale przy zachowaniu dystansu spo\u0142ecznego i noszeniu maseczek. - Wprowadzamy plan stopniowego \u0142agodzenia restrykcji - powiedzia\u0142 szef rz\u0105du, m\u00f3wi\u0105c o nowej normalno\u015bci. - Od 20 kwietnia w sklepach do 100 metr\u00f3w mo\u017cliwa b\u0119dzie obs\u0142uga czterech klient\u00f3w na kas\u0119 - powiedzia\u0142 premier Mateusz Morawiecki. W sklepach powy\u017cej 100 m kw. mo\u017ce by\u0107 to jedna osoba na powierzchni 15 metr\u00f3w kw.\n\nOtwarcie las\u00f3w i park\u00f3w nie dotyczy plac\u00f3w zabaw. - Zasada dystansowania si\u0119, je\u015bli nie m\u00f3wimy o rodzinie, wci\u0105\u017c obowi\u0105zuje - stwierdzi\u0142 minister zdrowia \u0141ukasz Szumowski.\n\nOd 20 kwietnia w ko\u015bcio\u0142ach oraz podczas uroczysto\u015bci religijnych b\u0119dzie mog\u0142o przebywa\u0107 wi\u0119cej os\u00f3b przez zastosowanie zasady: 1 osoba na 15 metr\u00f3w kw. pow. Premier Mateusz Morawiecki zapowiedzia\u0142 te\u017c od najbli\u017cszego poniedzia\u0142ku wy\u0142\u0105czenie z ograniczenia poruszania si\u0119 bez doros\u0142ego os\u00f3b powy\u017cej 13. roku \u017cycia.\n\nOdmra\u017canie gospodarki. Obowi\u0105zkowe maseczki\n\nOd czwartku obowi\u0105zuje nakaz zas\u0142aniania w miejscach publicznych ust i nosa.\n\nZakrywanie twarzy obowi\u0105zkowe jest wtedy, kiedy kto\u015b przebywa w \u015brodkach publicznego transportu zbiorowego, w samochodach; we wszystkich miejscach og\u00f3lnodost\u0119pnych, czyli na drogach i placach, ko\u015bcio\u0142ach, w galeriach handlowych i na targowiskach; na terenach zieleni; na pla\u017cy, a tak\u017ce na terenach le\u015bnych.\n\nKoronawirus w Polsce. Obostrzenia do 19 kwietnia\n\nZgodnie z obecnymi - wci\u0105\u017c obowi\u0105zuj\u0105cymi przepisami, w zwi\u0105zku z epidemi\u0105 koronawirusa, sklepy w galeriach handlowych - za wyj\u0105tkiem sklep\u00f3w spo\u017cywczych, drogerii oraz aptek - s\u0105 zamkni\u0119te.\n\nWszyscy klienci musz\u0105 robi\u0107 zakupy w jednorazowych r\u0119kawiczkach, a od godz. 10 do 12 sklepy i punkty us\u0142ugowe mog\u0105 przyjmowa\u0107 oraz obs\u0142ugiwa\u0107 jedynie osoby powy\u017cej 65 roku \u017cycia. W pozosta\u0142ych godzinach sklepy i lokale us\u0142ugowe s\u0105 dost\u0119pne dla wszystkich - w tym tak\u017ce dla os\u00f3b powy\u017cej 65. roku \u017cycia.\n\nZamkni\u0119te s\u0105 m.in. zak\u0142ady fryzjerskie, kosmetyczne, a us\u0142ug zwi\u0105zanych z tymi plac\u00f3wkami nie mo\u017cna realizowa\u0107 w domach. Zawieszone s\u0105 zabiegi rehabilitacyjne i masa\u017ce. W zwi\u0105zku z epidemi\u0105 wcze\u015bniej ograniczono dost\u0119p do park\u00f3w, bulwar\u00f3w, skwer\u00f3w, miejsc rekreacji, pla\u017c oraz zakaz korzystania z wypo\u017cyczalni rower\u00f3w miejskich.\n\nZamkni\u0119te s\u0105 szko\u0142y, przedszkola, uczelnie wy\u017csze i plac\u00f3wki kulturalne.\n\nWirtualna Polska ruszy\u0142a z akcj\u0105 wspieraj\u0105c\u0105 s\u0142u\u017cb\u0119 zdrowia. Na wydarzeniu na FB Wirtualna Polska - Wspieram Szpitale - wymiana potrzeb, informacji i dar\u00f3w b\u0119dziemy na bie\u017c\u0105co informowa\u0107, kt\u00f3ry szpital potrzebuje wsparcia i w jakiej formie.", "keywords": [], "meta_keywords": [""], "tags": ["Wojna w Ukrainie", "Joe Biden", "konferencja premiera", "Polska 2050", "Caritas", "Krak\u00f3w", "odmra\u017canie gospodarki", "Sonda\u017c wyborczy", "Partia Republika\u0144ska", "Unia Europejska", "Klaudia Jachira", "mateusz morawiecki", "Warszawa", "Niemcy", "Polska", "PPS", "Bia\u0142oru\u015b", "W\u0142ochy", "Boris Johnson", "USA", "Niedziele handlowe", "Ukraina", "W\u0142adys\u0142aw Kosiniak-Kamysz", "Wielka Brytania", "Policja", "Francja", "Bezpartyjni Samorz\u0105dowcy", "Jacek Kurski", "Katowice", "Karol Nawrocki", "Bia\u0142ystok", "Hiszpania", "Bydgoszcz", "Radom", "restrykcje", "Wybory prezydenckie 2025", "Ursula von der Leyen", "Grupa Wyszechradzka", "Wyniki Lotto", "koronawirus", "Emmanuel Macron", "W\u0142odzimierz Czarzasty", "Pozna\u0144", "Danuta Holecka", "Micha\u0142 Dworczyk", "Przemys\u0142aw Czarnek", "Gdynia", "Rzesz\u00f3w", "Lublin", "Turcja", "NATO", "Wypadki", "Wroc\u0142aw", "Szczecin", "W\u0142adimir Putin", "Olaf Scholz", "Adam Niedzielski", "WHO", "ONZ", "\u0141\u00f3d\u017a", "Rosja", "Gda\u0144sk", "Chiny", "Lokalne", "\u0141ukasz Mejza"], "authors": ["Grupa Wirtualna Polska", "Mateusz Ratajczak", "Mateusz Dolak", "Paulina Ciesielska", "Jaros\u0142aw Kocemba"], "publish_date": "Thu Apr 16 10:03:00 2020", "summary": "", "article_html": "", "meta_description": "Odmra\u017canie gospodarki. Premier Mateusz Morawiecki, zgodnie z zapowiedzi\u0105, zaprezentowa\u0142 harmonogram dotycz\u0105cy \u0142agodzenia obecnie obowi\u0105zuj\u0105cych obostrze\u0144, wprowadzonych, by ograniczy\u0107 rozszerzanie si\u0119 zaka\u017ce\u0144...", "meta_lang": "pl", "meta_favicon": "/staticfiles/icons/icon.png", "meta_data": {"viewport": "width=device-width, initial-scale=1", "logo": "/staticfiles/logo.png", "gaf": "bkvlhmog", "description": "Odmra\u017canie gospodarki. Premier Mateusz Morawiecki, zgodnie z zapowiedzi\u0105, zaprezentowa\u0142 harmonogram dotycz\u0105cy \u0142agodzenia obecnie obowi\u0105zuj\u0105cych obostrze\u0144, wprowadzonych, by ograniczy\u0107 rozszerzanie si\u0119 zaka\u017ce\u0144...", "author": "Grupa Wirtualna Polska", "robots": "max-image-preview:large", "og": {"type": "article", "title": "Odmra\u017canie gospodarki. Konferencja prasowa premiera Mateusza Morawieckiego. Obostrzenia w Polsce", "description": "Odmra\u017canie gospodarki. Premier Mateusz Morawiecki, zgodnie z zapowiedzi\u0105, zaprezentowa\u0142 harmonogram dotycz\u0105cy \u0142agodzenia obecnie obowi\u0105zuj\u0105cych obostrze\u0144, wprowadzonych, by ograniczy\u0107 rozszerzanie si\u0119 zaka\u017ce\u0144...", "url": "https://wiadomosci.wp.pl/konferencja-prasowa-premiera-mateusza-morawieckiego-6500480595510913a", "site_name": "WP Wiadomo\u015bci", "locale": "pl_PL", "article": {"tag": "odmra\u017canie gospodarki"}, "image": "https://v.wpimg.pl/YmFmZjY3dgwnDyxZdkh7GWRXeAMwEXVPM09gSHYCYF92FXUMMF88HyMdNUQ-QSwdJxoqRClfdgw2BHUcaBw9BDUdNgsgHDwAJAg-RWoLbQ4jDjwIdAZgDnJAbl9sAHRVdAxqRzpRPA8nCzxcblE6DmQQ"}, "article": {"published_time": "2020-04-16T10:03:00.000Z", "modified_time": "2022-03-25T12:45:41.000Z"}, "twitter": {"card": "summary_large_image", "description": "Odmra\u017canie gospodarki. Premier Mateusz Morawiecki, zgodnie z zapowiedzi\u0105, zaprezentowa\u0142 harmonogram dotycz\u0105cy \u0142agodzenia obecnie obowi\u0105zuj\u0105cych obostrze\u0144, wprowadzonych, by ograniczy\u0107 rozszerzanie si\u0119 zaka\u017ce\u0144...", "site": "@wirtualnapolska", "image": "https://v.wpimg.pl/YmFmZjY3dgwnDyxZdkh7GWRXeAMwEXVPM09gSHYCYF92FXUMMF88HyMdNUQ-QSwdJxoqRClfdgw2BHUcaBw9BDUdNgsgHDwAJAg-RWoLbQ4jDjwIdAZgDnJAbl9sAHRVdAxqRzpRPA8nCzxcblE6DmQQ"}, "fb": {"app_id": 1468284930049726, "pages": 174708585894934}, "breakpoints": "629, 1139, 1365", "content-width": "device-width, 630, 980, 1280", "mobile-web-app-capable": "yes", "apple-mobile-web-app-capable": "yes", "apple-mobile-web-app-status-bar-style": "black-translucent", "theme-color": "var(--color-brand)"}, "canonical_link": "https://wiadomosci.wp.pl/odmrazanie-gospodarki-konferencja-prasowa-premiera-mateusza-morawieckiego-obostrzenia-w-polsce-6500480595510913a"}