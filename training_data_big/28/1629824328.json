{"source_url": "http://rss.dziennik.pl", "url": "http://rss.dziennik.pl/~r/Dziennik-Wiadomosci/~3/52bhudRJe-s/7739832,szpieg-cia-mosad-skazany-na-smierc-zabicie-sulejmani-iran.html", "title": "Egzekucja szpiega CIA i Mosadu w Iranie. To on zdradzi\u0142 miejsce pobytu Sulejmaniego", "top_image": "https://ocdn.eu/pulscms-transforms/1/hfMk9kuTURBXy9kMWY1YWRiNS00MjdjLTQxYTktYWNiOS05MDlhY2ZlYzczMWIuanBlZ5GVAs0EsADDw94AAaEwBQ", "meta_img": "https://ocdn.eu/pulscms-transforms/1/hfMk9kuTURBXy9kMWY1YWRiNS00MjdjLTQxYTktYWNiOS05MDlhY2ZlYzczMWIuanBlZ5GVAs0EsADDw94AAaEwBQ", "images": ["data:image/gif;base64,R0lGODlhAQABAPABAP///wAAACH5BAEKAAAALAAAAAABAAEAAAICRAEAOw%3D%3D", "https://ocdn.eu/pulscms/MDA_/9d551d7f5f62499c89213f0135191fea.png", "https://ocdn.eu/gazeta-prawna/infor/favicon/success.svg", "https://ocdn.eu/pulscms-transforms/1/Z3Vk9kpTURBXy9hZWYwMDI2MjZjMzYxNDRmYmUzMTQwZmFjNWRlMTYzMC5wbmeRlQIZGcPD3gABoTAC", "https://ocdn.eu/pulscms-transforms/1/hfMk9kuTURBXy9kMWY1YWRiNS00MjdjLTQxYTktYWNiOS05MDlhY2ZlYzczMWIuanBlZ5GVAs0EsADDw94AAaEwBQ", "https://www.facebook.com/tr?id=450444555106427&ev=PageView&noscript=1", "https://ocdn.eu/pulscms-transforms/1/aJ8k9kuTURBXy9kMWY1YWRiNS00MjdjLTQxYTktYWNiOS05MDlhY2ZlYzczMWIuanBlZ5GVAs0CZwDDw94AAaEwAQ", "https://ocdn.eu/dziennik/infor/youtube.svg", "https://ocdn.eu/gazeta-prawna/infor/favicon/spinner.svg", "https://ocdn.eu/gazeta-prawna/infor/favicon/failure.svg", "https://ocdn.eu/dziennik/infor/icon_mail.svg"], "movies": [], "text": "Musawi-Mad\u017cd zosta\u0142 aresztowany w 2018 roku. Cho\u0107 zarzucano mu przekazywanie Amerykanom i Izraelczykom informacji na temat Stra\u017cnik\u00f3w Rewolucji oraz si\u0142 specjalnych Kuds, to wed\u0142ug ira\u0144skiej agencji IRIB jego sprawa nie ma zwi\u0105zku z likwidacj\u0105 dow\u00f3dcy tych si\u0142 genera\u0142a Kasema Sulejmaniego przez wojska USA w styczniu w Bagdadzie.\n\nJak zauwa\u017ca Reuters, do stracenia Musawiego-Mad\u017cda dosz\u0142o w okresie protest\u00f3w i kontrowersji w sprawie wyrok\u00f3w \u015bmierci dla trzech m\u0119\u017cczyzn oskar\u017conych o wzi\u0119cie udzia\u0142u w antyrz\u0105dowych demonstracjach w 2019 roku. Has\u0142o wzywaj\u0105ce do zrezygnowania z egzekucji m\u0119\u017cczyzn zosta\u0142o powt\u00f3rzone w ubieg\u0142ym tygodniu miliony razy przez ira\u0144skich internaut\u00f3w. W niedziel\u0119 prawnik jednego ze skazanych poinformowa\u0142, \u017ce egzekucja zosta\u0142a zawieszona.\n\nSzpieg CIA i Mosadu skazany na \u015bmier\u0107\n\nObywatel Iranu, kt\u00f3ry przekaza\u0142 informacje ameryka\u0144skim i izraelskim s\u0142u\u017cbom wywiadowczym na temat miejsca pobytu zabitego w styczniu ira\u0144skiego genera\u0142a Kasema Sulejmaniego, zostanie wkr\u00f3tce stracony - poda\u0142 kilka tygodni wcze\u015bniej ira\u0144ski wymiar sprawiedliwo\u015bci.\n\nReklama\n\n- Mahmud Musawi-Mad\u017cd, jeden ze szpieg\u00f3w CIA i Mosadu, zosta\u0142 skazany na \u015bmier\u0107 - powiedzia\u0142 rzecznik wymiaru sprawiedliwo\u015bci Golamhosejn Esmaili na konferencji prasowej.\n\n- Poinformowa\u0142 naszych wrog\u00f3w o miejscu pobytu m\u0119czennika Sulejmaniego - doda\u0142, nie podaj\u0105c wi\u0119cej szczeg\u00f3\u0142\u00f3w, ani daty egzekucji.\n\nReklama\n\nGenera\u0142 Sulejmani by\u0142 dow\u00f3dc\u0105 elitarnej jednostki wojskowej Al-Kuds nale\u017c\u0105cej do Korpusu Stra\u017cnik\u00f3w Rewolucji Islamskiej i by\u0142 uwa\u017cany za drug\u0105 osob\u0119 w pa\u0144stwie. Zgin\u0105\u0142 3 stycznia w ameryka\u0144skim ataku dron\u00f3w w Bagdadzie.\n\nWaszyngton oskar\u017ca\u0142 Sulejmaniego o zorganizowanie atak\u00f3w na bazy USA w Iraku, kt\u00f3re zosta\u0142y przeprowadzone przez proira\u0144skie grupy paramilitarne.\n\nPo zabiciu popularnego genera\u0142a Iran odpowiedzia\u0142 atakiem rakietowym na baz\u0119 Ain al-Asad w Iraku, gdzie 8 stycznia stacjonowa\u0142y si\u0142y USA. \u017baden \u017co\u0142nierz ameryka\u0144ski nie zosta\u0142 zabity, jednak u ponad setki zdiagnozowano p\u00f3\u017aniej urazowe uszkodzenie m\u00f3zgu (TBI).", "keywords": [], "meta_keywords": [""], "tags": [], "authors": [], "publish_date": "Mon Jul 20 09:55:44 2020", "summary": "", "article_html": "", "meta_description": "Ira\u0144skie media pa\u0144stwowe poinformowa\u0142y w poniedzia\u0142ek o wykonaniu egzekucji na Mahmudzie Musawim-Mad\u017cdzie, skazanym na kar\u0119 \u015bmierci za szpiegostwo na rzecz CIA i Mosadu. M\u0119\u017cczyzna mia\u0142 przekazywa\u0107 informacje na temat Korpusu Stra\u017cnik\u00f3w Rewolucji Islamskiej.", "meta_lang": "pl", "meta_favicon": "https://ocdn.eu/workshopinforocdn/infor/favicon/favicon-16x16.png", "meta_data": {"description": "Ira\u0144skie media pa\u0144stwowe poinformowa\u0142y w poniedzia\u0142ek o wykonaniu egzekucji na Mahmudzie Musawim-Mad\u017cdzie, skazanym na kar\u0119 \u015bmierci za szpiegostwo na rzecz CIA i Mosadu. M\u0119\u017cczyzna mia\u0142 przekazywa\u0107 informacje na temat Korpusu Stra\u017cnik\u00f3w Rewolucji Islamskiej.", "DC.Identifier": "cbc8579c-c592-4272-8e79-0ec387819447", "pkg-uuid": "cbc8579c-c592-4272-8e79-0ec387819447", "serviceUuid": "86dd851f-edb7-4e66-8829-57dac10280ad", "google-site-verification": "ZmsV6xVX7nYCdwYBTVj_La87iodJtVx_MYdL8UvRjKE", "og": {"title": "Egzekucja szpiega CIA i Mosadu w Iranie. To on zdradzi\u0142\u00a0miejsce pobytu Sulejmaniego", "description": "Ira\u0144skie media pa\u0144stwowe poinformowa\u0142y w poniedzia\u0142ek o wykonaniu egzekucji na Mahmudzie Musawim-Mad\u017cdzie, skazanym na kar\u0119 \u015bmierci za szpiegostwo na rzecz CIA i Mosadu. M\u0119\u017cczyzna mia\u0142 przekazywa\u0107 informacje na temat Korpusu Stra\u017cnik\u00f3w Rewolucji Islamskiej.", "image": {"identifier": "https://ocdn.eu/pulscms-transforms/1/hfMk9kuTURBXy9kMWY1YWRiNS00MjdjLTQxYTktYWNiOS05MDlhY2ZlYzczMWIuanBlZ5GVAs0EsADDw94AAaEwBQ", "width": 1200, "type": "image/webp"}, "type": "article", "site_name": "dziennik.pl", "locale": "pl_PL"}, "article": {"published_time": "2020-07-20 09:55:44+0200"}, "twitter": {"card": "summary_large_image", "description": "Ira\u0144skie media pa\u0144stwowe poinformowa\u0142y w poniedzia\u0142ek o wykonaniu egzekucji na Mahmudzie Musawim-Mad\u017cdzie, skazanym na kar\u0119 \u015bmierci za szpiegostwo na rzecz CIA i Mosadu. M\u0119\u017cczyzna mia\u0142 przekazywa\u0107 informacje na temat Korpusu Stra\u017cnik\u00f3w Rewolucji Islamskiej.", "title": "Egzekucja szpiega CIA i Mosadu w Iranie. To on zdradzi\u0142\u00a0miejsce pobytu Sulejmaniego", "image": "https://ocdn.eu/pulscms-transforms/1/ucUktkuTURBXy9kMWY1YWRiNS00MjdjLTQxYTktYWNiOS05MDlhY2ZlYzczMWIuanBlZ5GTBc0EsM0CdA"}, "robots": "index, follow, max-image-preview:large", "apple-mobile-web-app-capable": "yes", "mobile-web-app-capable": "yes", "theme-color": "#ffffff", "msapplication-TileColor": "#FFFFFF", "msapplication-TileImage": "https://ocdn.eu/workshopinforocdn/infor/favicon/favicon-144.png", "msapplication-config": "https://ocdn.eu/workshopinforocdn/infor/favicon/browserconfig.xml"}, "canonical_link": "https://wiadomosci.dziennik.pl/swiat/artykuly/7739832,szpieg-cia-mosad-skazany-na-smierc-zabicie-sulejmani-iran-egzekucja.html"}