{"source_url": "https://www.evrensel.net", "url": "https://www.evrensel.net/haber/395836/lubnanda-yeni-hukumet-aciklanacak-halk-sokaklari-terk-etmiyor", "title": "L\u00fcbnan'da yeni h\u00fck\u00fcmet kuruldu: Halk sokaklar\u0131 terk etmiyor", "top_image": "https://www.evrensel.net/images/840/upload/dosya/154740.jpg", "meta_img": "https://www.evrensel.net/images/840/upload/dosya/154740.jpg", "images": ["https://www.evrensel.net/img/evrensel-logo-dark.png", "https://www.evrensel.net/images/840/upload/dosya/293782.jpg", "https://mc.yandex.ru/watch/46172883", "https://www.evrensel.net/images/840/upload/dosya/293785.jpg", "https://www.evrensel.net/upload/dosya/154740.jpg", "https://www.evrensel.net/images/840/upload/dosya/154710.jpg", "https://www.evrensel.net/images/840/upload/dosya/154624.jpg", "https://www.evrensel.net/images/840/upload/dosya/148850.jpg", "https://www.evrensel.net/images/840/upload/dosya/293786.jpg", "https://www.evrensel.net/images/840/upload/dosya/154740.jpg", "https://www.evrensel.net/images/840/upload/dosya/293784.jpg", "https://www.evrensel.net/img/evrensel-logo-light.png"], "movies": [], "text": "L\u00fcbnan'da halk protestosu sonras\u0131 29 Ekim\u2019de istifa eden h\u00fck\u00fcmetin yerine \u015eii Hizbullah \u00f6rg\u00fct\u00fc ve siyasi m\u00fcttefiklerinin deste\u011fiyle \u00f6ne \u00e7\u0131kan Hassan Diyab ba\u015fbakanl\u0131\u011f\u0131nda yeni h\u00fck\u00fcmet kuruldu.\n\nL\u00fcbnan Cumhurba\u015fkan\u0131 Mi\u015fel Avn, yeni h\u00fck\u00fcmeti kurmakla g\u00f6revlendirdi\u011fi Diyab ve Meclis Ba\u015fkan\u0131 Nebih Berri'yi, Baabda Cumhurba\u015fkanl\u0131\u011f\u0131 Saray\u0131'nda kabul etti. Diyab, g\u00f6r\u00fc\u015fmenin ard\u0131ndan Saray'da d\u00fczenledi\u011fi bas\u0131n toplant\u0131s\u0131nda, 20 ki\u015fiden olu\u015fan kabine listesini kamuoyuyla payla\u015ft\u0131. Kabinenin teknokratlardan olu\u015ftu\u011funu ifade eden Diyab, yeni se\u00e7im yasas\u0131 i\u00e7in \u00e7al\u0131\u015facaklar\u0131n\u0131 aktard\u0131.\n\nAA'da yer alan habere g\u00f6re Diyab, kabinesinin halk\u0131n beklentileri do\u011frultusunda olu\u015fturuldu\u011funu savundu. Diyab, \"Kaybedecek zaman yok, vakit \u00e7al\u0131\u015fma vakti\" ifadesini kulland\u0131. Diyab ayr\u0131ca ilk yurt d\u0131\u015f\u0131 ziyaretini bir Arap \u00fclkesine b\u00fcy\u00fck ihtimalle de K\u00f6rfez \u00fclkelerinden birine yapaca\u011f\u0131n\u0131 s\u00f6zlerine ekledi.\n\nBakanlar Kurulunun bug\u00fcn ilk toplant\u0131s\u0131n\u0131 Baabda Cumhurba\u015fkanl\u0131\u011f\u0131 Saray\u0131'nda yapmas\u0131 bekleniyor.\n\nONLARCA K\u0130\u015e\u0130 MECL\u0130S B\u0130NASI \u00d6N\u00dcNDE TOPLANDI\n\nHassan Diyab'\u0131n Baabda Cumhurba\u015fkanl\u0131\u011f\u0131 Saray\u0131'na \u00e7\u0131kmas\u0131n\u0131n hemen ard\u0131ndan ba\u015fkent Beyrut'un merkezindeki Meclis binas\u0131n\u0131n \u00f6n\u00fcnde onlarca ki\u015fi topland\u0131. Halk, Hizbullah ve siyasi m\u00fcttefiklerini temsil etti\u011fi kabineyi reddediyor.\n\nEkonomik kriz ve h\u00fck\u00fcmetin vergi politikalar\u0131 nedeniyle 29 Ekim 2019'da istifa eden Ba\u015fbakan Saad el-Hariri, yeni h\u00fck\u00fcmet kurulana kadar g\u00f6revine devam ediyor.\n\nL\u00fcbnan'da halk, 1975-1990 y\u0131llar\u0131 aras\u0131nda ya\u015fanan i\u00e7 sava\u015ftan sonra y\u00f6netimi payla\u015fan mevcut siyasi gruplar\u0131n olu\u015fturdu\u011fu Hariri'nin h\u00fck\u00fcmeti yerine, ba\u011f\u0131ms\u0131z teknokratlardan olu\u015fan k\u00fc\u00e7\u00fclt\u00fclm\u00fc\u015f bir h\u00fck\u00fcmetin kurulmas\u0131n\u0131 talep ediyor. (DI\u015e HABERLER)", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "L\u00fcbnan\u2019daki protestolar sonras\u0131 29 Ekim\u2019de istifa eden h\u00fck\u00fcmetin yerine Hizbullah\u2019a yak\u0131n olan Hassan Diyab ba\u015fbakanl\u0131\u011f\u0131nda yeni h\u00fck\u00fcmet kuruldu.", "meta_lang": "tr", "meta_favicon": "https://www.evrensel.net/favicon.ico", "meta_data": {"language": "tr", "robots": "max-image-preview:large, index, follow", "viewport": "width=device-width, initial-scale=1.0", "theme-color": "#aa1218", "msapplication-TileColor": "#aa1218", "msapplication-TileImage": "https://www.evrensel.net/ms-icon-144x144.png", "og": {"type": "NewsArticle", "url": "https://www.evrensel.net/haber/395836/lubnanda-yeni-hukumet-kuruldu-halk-sokaklari-terk-etmiyor", "locale": "tr_TR", "title": "L\u00fcbnan'da yeni h\u00fck\u00fcmet kuruldu: Halk sokaklar\u0131 terk etmiyor - Evrensel", "description": "L\u00fcbnan\u2019daki protestolar sonras\u0131 29 Ekim\u2019de istifa eden h\u00fck\u00fcmetin yerine Hizbullah\u2019a yak\u0131n olan Hassan Diyab ba\u015fbakanl\u0131\u011f\u0131nda yeni h\u00fck\u00fcmet kuruldu.", "image": {"identifier": "https://www.evrensel.net/images/840/upload/dosya/154740.jpg", "type": "image/png", "width": 400, "height": 400}}, "google-site-verification": "akpiy7tJyte1jpy3xGtv6WzrjvIkzexdYJPh7WdxlZI", "title": "L\u00fcbnan'da yeni h\u00fck\u00fcmet kuruldu: Halk sokaklar\u0131 terk etmiyor - Evrensel", "description": "L\u00fcbnan\u2019daki protestolar sonras\u0131 29 Ekim\u2019de istifa eden h\u00fck\u00fcmetin yerine Hizbullah\u2019a yak\u0131n olan Hassan Diyab ba\u015fbakanl\u0131\u011f\u0131nda yeni h\u00fck\u00fcmet kuruldu.", "url": "https://www.evrensel.net/haber/395836/lubnanda-yeni-hukumet-kuruldu-halk-sokaklari-terk-etmiyor", "twitter": {"site": "@evrenselgzt", "card": "summary_large_image", "title": "L\u00fcbnan'da yeni h\u00fck\u00fcmet kuruldu: Halk sokaklar\u0131 terk etmiyor - Evrensel", "description": "L\u00fcbnan\u2019daki protestolar sonras\u0131 29 Ekim\u2019de istifa eden h\u00fck\u00fcmetin yerine Hizbullah\u2019a yak\u0131n olan Hassan Diyab ba\u015fbakanl\u0131\u011f\u0131nda yeni h\u00fck\u00fcmet kuruldu.", "image": "https://www.evrensel.net/images/840/upload/dosya/154740.jpg", "app": {"name": {"googleplay": "evrensel"}, "id": {"googleplay": "net.evrensel.android"}}, "domain": "https://www.evrensel.net", "widgets": {"new-embed-design": "on", "csp": "on"}}, "apple-mobile-web-app-title": "Evrensel", "application-name": "Evrensel", "apple-itunes-app": "app-id=984477039, affiliate-data=1000l35432, app-argument=https://www.evrensel.net", "fb": {"pages": 360933977920, "app_id": 1124553000937864}, "datePublished": "2020-01-21T18:55:45+03:00", "dateModified": "2020-01-21T20:56:45+03:00", "dateCreated": "2020-01-21T18:55:45+03:00", "dateUpdated": "2020-01-21T20:56:45+03:00", "articleSection": "news", "DC.Title": "L\u00fcbnan'da yeni h\u00fck\u00fcmet kuruldu: Halk sokaklar\u0131 terk etmiyor", "DC.Creator": "Evrensel gazetesi", "DC.Description": "L\u00fcbnan\u2019daki protestolar sonras\u0131 29 Ekim\u2019de istifa eden h\u00fck\u00fcmetin yerine Hizbullah\u2019a yak\u0131n olan Hassan Diyab ba\u015fbakanl\u0131\u011f\u0131nda yeni h\u00fck\u00fcmet kuruldu.", "DC.Publisher": "Evrensel gazetesi", "DC.Contributor": "Evrensel gazetesi", "DC.Date": "2020-01-21", "DC.Type": "Text", "DC.Format": "text/html", "DC.Source": "https://www.evrensel.net/haber/395836/lubnanda-yeni-hukumet-kuruldu-halk-sokaklari-terk-etmiyor", "DC.Identifier": "https://www.evrensel.net/haber/395836/lubnanda-yeni-hukumet-kuruldu-halk-sokaklari-terk-etmiyor", "DC.Language": "tr-TR"}, "canonical_link": "https://www.evrensel.net/haber/395836/lubnanda-yeni-hukumet-kuruldu-halk-sokaklari-terk-etmiyor"}