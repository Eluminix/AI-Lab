{"source_url": "https://www.linkiesta.it", "url": "https://www.linkiesta.it/it/article/2020/02/12/new-hampshire-partito-vivo-sinistra-liberale-buttigieg/45412/", "title": "Buone notizie dal New Hampshire, una sinistra liberale \u00e8 possibile", "top_image": "https://www.linkiesta.it/wp-content/uploads/2020/02/5e622e0b-44c4-401f-8ec6-a85cbd9c9560_large.jpg", "meta_img": "https://www.linkiesta.it/wp-content/uploads/2020/02/5e622e0b-44c4-401f-8ec6-a85cbd9c9560_large.jpg", "images": ["https://www.linkiesta.it/wp-content/uploads/2025/02/lk-promo-febbraio-2025-02-1400-x-400.png?x68234", "https://www.linkiesta.it/wp-content/uploads/2025/02/lk-promo-febbraio-2025-02-1080-x-1920.png?x68234", "https://www.linkiesta.it/wp-content/uploads/2020/02/5e622e0b-44c4-401f-8ec6-a85cbd9c9560_large.jpg", "https://www.linkiesta.it/wp-content/uploads/2020/02/5e622e0b-44c4-401f-8ec6-a85cbd9c9560_large.jpg?x68234", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7"], "movies": [], "text": "Buone notizie dal New Hampshire, dopo quelle dall\u2019Iowa. Il senatore socialista Bernie Sanders ha vinto, ma di un soffio, con poco di un punto di vantaggio rispetto a Pete Buttigieg, il candidato millennial moderato e riformatore che sembra sfuggire alle categorie ideologiche tradizionali e che adesso guida la classifica del numero dei delegati alla Convention di luglio a Milwaukee (uno in pi\u00f9 rispetto a Bernie).\n\nIl senatore Sanders resta il favorito delle primarie, per organizzazione, per entusiasmo e per mobilitazione, ma quattro anni fa, in New Hampshire, il campione dell\u2019ala sinistra aveva battuto Hillary Clinton con uno scarto di ventidue punti, quest\u2019anno senza un grande avversario come Hillary e con l\u2019esplosione dei millennial socialists di Alexandria Ocasio-Cortez si pensava che potesse fare ancora meglio.\n\nParte del suo elettorato \u00e8 andato a Elizabeth Warren, giunta per\u00f2 quarta con meno del dieci percento, ma la somma dei due candidati progressisti \u00e8 inferiore alla somma dei voti di Buttigieg, Amy Klobuchar e Joe Biden, grosso modo 53 per cento a 35 per cento. Interessante, poi, segnalare che Sanders ha vinto nei centri citt\u00e0, mentre Buttigieg e Klobuchar nei sobborghi e nelle zone rurali del piccolo Stato del Nord Est. Non \u00e8 un dato significativo a livello nazionale, ma ribalta il luogo comune secondo cui i liberal centristi pi\u00f9 vicini all\u2019estrablishment piacciano soltanto alle \u00e9lite dei centri abitati, mentre i populisti e i rivoluzionari parlino meglio alle periferie.\n\nJoe Biden \u00e8 andato peggio delle aspettative, intorno all\u20198 per cento, e adesso la sua candidatura \u00e8 appesa ai caucus in Nevada (22 febbraio) e soprattutto alle primarie della South Carolina del 29 febbraio, dove c\u2019\u00e8 una larga fetta di elettorato afroamericano che finora non \u00e8 sembrato convinto n\u00e9 di Buttigieg n\u00e9 di Klobuchar.\n\nLa senatrice del Minnesota Amy Klobuchar \u00e8 l\u2019altra grande rivelazione di queste primarie, oltre a Buttigieg, protagonista degli ultimi tre dibattiti televisivi e, al momento, un\u2019alternativa potenzialmente pericolosa a Buttigieg. Lo scenario delle primarie \u00e8 ancora indecifrabile per la discesa in campo di Mike Bloomberg: Sanders favorito e Biden apparentemente fuori da giochi \u00e8 la situazione ideale per l\u2019ex sindaco di New York, ma la convincente crescita di Buttigieg e Klobuchar era imprevista.\n\nIl partito democratico, insomma \u00e8 vivo, l\u2019ala socialista ha il vento a favore ma le novit\u00e0 pi\u00f9 interessanti e nuove arrivano dai liberal democratici, in attesa di Bloomberg.", "keywords": [], "meta_keywords": [""], "tags": ["bernie sanders", "classifica", "sinistra", "notizie", "rispetto", "crescita", "clinton", "bloomberg", "primarie", "sanders"], "authors": ["Christian Rocca", ".Wp-Block-Co-Authors-Plus-Coauthors.Is-Layout-Flow", "Class", "Wp-Block-Co-Authors-Plus", "Display Inline", ".Wp-Block-Co-Authors-Plus-Avatar", "Where Img", "Height Auto Max-Width", "Vertical-Align Bottom .Wp-Block-Co-Authors-Plus-Coauthors.Is-Layout-Flow .Wp-Block-Co-Authors-Plus-Avatar", "Vertical-Align Middle .Wp-Block-Co-Authors-Plus-Avatar Is .Alignleft .Alignright"], "publish_date": "Wed Feb 12 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.linkiesta.it/wp-content/uploads/2021/09/apple-touch-icon.png?x68234", "meta_data": {"viewport": "initial-scale=1, viewport-fit=cover", "format-detection": "telephone=no", "application-name": "Linkiesta", "theme-color": "#2C2D87", "robots": "index, follow, max-image-preview:large, max-snippet:-1, max-video-preview:-1", "og": {"locale": "it_IT", "type": "article", "title": "Come si batte il populista in chief\u2028\u2028 | Buone notizie dal New Hampshire, una sinistra liberale \u00e8 possibile - Linkiesta.it", "description": "Il socialista Sanders ha vinto di un soffio le primarie, ma le novit\u00e0 pi\u00f9 interessanti sono l\u2019innovatore venuto dal nulla Pete Buttigieg e la moderata dell\u2019establishment Amy Klobuchar. Biden peggio delle aspettative, attesa per Bloomberg", "url": "https://www.linkiesta.it/2020/02/new-hampshire-partito-vivo-sinistra-liberale-buttigieg/", "site_name": "Linkiesta.it", "image": {"identifier": "https://www.linkiesta.it/wp-content/uploads/2020/02/5e622e0b-44c4-401f-8ec6-a85cbd9c9560_large.jpg", "width": 1280, "height": 682, "type": "image/jpeg"}}, "article": {"published_time": "2020-02-12T10:53:00+00:00", "modified_time": "2020-04-11T21:09:12+00:00"}, "author": "Christian Rocca", "twitter": {"card": "summary_large_image", "title": "Come si batte il populista in chief\u2028\u2028 | Buone notizie dal New Hampshire, una sinistra liberale \u00e8 possibile", "label1": "Scritto da", "data1": "Christian Rocca", "label2": "Tempo di lettura stimato", "data2": "2 minuti", "label3": "Written by", "data3": "Christian Rocca"}, "generator": "WordPress 6.8", "msapplication-TileImage": "https://www.linkiesta.it/wp-content/uploads/2023/05/cropped-lk-favicon-270x270.png", "facebook-domain-verification": "pcvjuj3oewjkeen3h26nox79m1vw1s"}, "canonical_link": "https://www.linkiesta.it/2020/02/new-hampshire-partito-vivo-sinistra-liberale-buttigieg/"}