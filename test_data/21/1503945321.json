{"source_url": "https://wiadomosci.wp.pl", "url": "https://wiadomosci.wp.pl/tajemniczy-wirus-z-chin-wstrzasajace-relacje-z-wuhan-miasto-buduje-nowy-szpital-dla-1000-pacjentow-6471185440139393a", "title": "Tajemniczy wirus z Chin. Wstrz\u0105saj\u0105ce relacje z Wuhan. Miasto buduje nowy szpital dla 1000 pacjent\u00f3w", "top_image": "https://v.wpimg.pl/d3VoYW4uS1I3DS9kGw5GR3RVez5dV0gRI01jdRtEUAJkF3YzGgIUWjsIdydYWl0BZF5oYQRFUR57WWlvDUVdBmdediBBHQVdeAUpMBYI", "meta_img": "https://v.wpimg.pl/d3VoYW4uS1I3DS9kGw5GR3RVez5dV0gRI01jdRtEUAJkF3YzGgIUWjsIdydYWl0BZF5oYQRFUR57WWlvDUVdBmdediBBHQVdeAUpMBYI", "images": ["https://v.wpimg.pl/YzBkZjNkdhsjCSxZYRB7DmBReAMnSXVYN0lgSGFYbEo6RDwDIg4rHzIEdA08HikbNRt0GiJEOAorRCxbYQ8wCTIHOxNhDjQYJw91D39SPRxwWm1HK1xgSm9fbV8qRjtPd1N3DH8IPxlyDzxZKl1uWD8", "https://v.wpimg.pl/NTA2N2E3YTUgUDgBakhsIGMIbFssEWJ2NBB0EGoAf2A5A3kEalUnOCRAK0IqHSkmNEIvRTUdPjhuUz5bakV_eyVbPUIpUjd7JF8sVyEcKjYgB3gBJwVjZXACdh9xC3pgbFN2B3Uee2V1U3sCcwQvY3UFbE8", "https://v.wpimg.pl/MTFhZjNhYjUnCixZYRNvIGRSeAMnSmF2M0pgSGFbfGA-WW1cYQ4kOCMaPxohRiomMxg7HT5GPThpCSoDYR58eyIBKRoiCTR7IwU4DypHeGUjWmgJf15gMSdYbEd6WXpla1A_CXZFdTFxCmtbLw5-NSNbeBc", "https://v.wpimg.pl/d2lydXMuS1MNGxJrYg5GRk5DRjEkV0gQGVteemIWSwpeTBxueEVLVkIOFDEgEkpCAFZXaXxNXAJVTVR1fERWAllPVm96WhNbHgwXdicFAxAR", "https://v.wpimg.pl/MzE5ZjFkYhskVyxZaRBvDmcPeAMvSWFYMBdgSGlYfE49BG1caQ0kFiBHPxopRSoIMEU7HTZFPRZqVCoDaR18VSFcKRoqCjRVIFg4DyJEKU0jBmsIIg1gT3BRakdyU3UbaA1rWCBGLht1B2lbfw18HnIDeBc", "https://v.wpimg.pl/ZWYwYTc3dTY4FS9nTEh4I3tNez0KEXZ1LFVjdkwAb2chWD89D1YoMikYdzMRRio2Lgd3JA8cOycwWC9lTFczJCkbOC1MVjc1PBN2N1pRajVvEmx5AAI5YnRDa2YCHmMxYU50MAUCaDI_RzhjVFVpdSQ", "https://v.wpimg.pl/ZjJjZWI2dQsrCCxkZkl4HmhQeD4gEHZIP0hgdWYBb1oyRTw-JVcoDzoFdDA7RyoLPRp0JyUdOxojRSxmZlYzGToGOy5mVzcILw51ZCwFO1woXG96cVQ_DGdebmV-H2MOLwx3MXgHOwx4CT81fwBqSDc", "https://v.wpimg.pl/NGY5ZjhhYSY4VyxZRxNsM3sPeAMBSmJlLBdgSEdbf3MhBG1cRw4nKzxHPxoHRik1LEU7HRhGPit2VCoDRx5_aD1cKRoECTdoPFg4DwxHfSVuAjsPDFFjcToBOUdcDH91dFdoXV9Fe3A4BW4MUQ52JmoBeBc", "https://v.wpimg.pl/YmE3YTNkdgwkUS9nYRB7GWcJez0nSXVPMBFjdmFYbF09HD89Ig4rCDVcdzM8HikMMkN3JCJEOB0sHC9lYQ8wHjVfOC1hDjQPIFd2Y3dZOlR8UTx5e11tCGgHamZ3RmFUfVV0Mn5fOg8kBDhnKlNqTzg", "https://v.wpimg.pl/ZXJfd3AudTkrBBIAbg54LGhcRlAxHQUrPgJGH2MAeGJoSQ1eIBI_K2UHAEVuBTY5KQMMXC0RPyoVERQdMgM9ejc", "https://v.wpimg.pl/OGE0OWQyYCYkUjlkfgJtM2cKbT44W2NlMBJ1dX5Kenc9Hyk-PRw9IjVfYTAjDD8mMkBhJz1WLjcsHzlmfh0mNDVcLi5-HCIlIFRgb2ZJfiNwVS16ZkoqdGgEdmBlVHcmdwliMmkYLX8kBHYzYx14ZTg", "https://v.wpimg.pl/NDdiOWFkYSUFCzlkaRBsMEZTbT4vSWJmEUt1dWlYe3QcRik-Kg48IRQGYTA0Hj4lExlhJypELzQNRjlmaQ8nNxQFLi5pDiMmAQ1gZXJSfCIHUH56d116JkldLDFxRnd8AFhiYyINL3BTC3Y2Il99Zhk", "https://v.wpimg.pl/NTE1ZTkyYTUkUyxnRAJsIGcLeD0CW2J2MBNgdkRKe2Q9Hjw9Bxw8MTVedDMZDD41MkF0JAdWLyQsHixlRB0nJzVdOy1EHCM2IFV1ZAoafmQjAjh5X0t5MGgFPzdbVHZsIwB3YAhPfmF0BD9tWUh4djg", "https://v.wpimg.pl/MWQ4OTM2YjYwVjlnYklvI3MObT0kEGF1JBZ1dmIBfGMpBXhiYlQkOzRGKiQiHColJEQuIz0cPTt-VT89YkR8eDVdPCQhUzR4NFktMSkdeG9mB3pnflRgYDADeXl5C3VgfFZ4YSsfLG43An4wdQt-YWJRbSk", "https://v.wpimg.pl/d3VoYW4uS1I3DS9kGw5GR3RVez5dV0gRI01jdRtEUAJkF3YzGgIUWjsIdydYWl0BZF5oYQRFUR57WWlvDUVdBmdediBBHQVdeAUpMBYI", "https://v.wpimg.pl/aGFuLmpwTiYnFzpeXwxDM2RPbgQZVU1lM1d2T19FUXd2DX1ZQUVOI2gCPAQdEE83Klp1X0JGUHF2RXlAXUFRf39FdVhBRk4wMx0tA14dESBkCA", "https://v.wpimg.pl/YmY3NGY2dgw4UTh0dkl7GXsJbC4wEHVPLBF0ZXYBaFkhAnlxdlQwATxBKzc2HD4fLEMvMCkcKQF2Uj4udkRoQj1aPTc1UyBCPF4sIj0dOlpsBHh2bwN0CG1QfWptATpZdFItc2gfPFQ6CiwhbgY_W2kLbDo", "https://v.wpimg.pl/ZjJiNjlidQsrCzhZQxJ4HmhTbAMFS3ZIP0t0SENab1oyRigDAAwoDzoGYA0eHCoLPRlgGgBGOxojRjhbQw0zGToFLxNDDDcILw1hDgoPbFt7W3tHXwxjWmdde1NbRDgLL15jCAhaOQx4C3hTDg85SDc", "https://v.wpimg.pl/NTZjNjkxYTU7CDhZRANsIHhQbAMCWmJ2L0h0SERLe2QiRSgDBx08MSoFYA0ZDT41LRpgGgdXLyQzRThbRBwnJyoGLxNEHSM2Pw5hD11PL2JiXH1HWUh7bXdedglaVSwwbgtjX1tPKGFsCXhTWk8vdic", "https://v.wpimg.pl/MTQxYjdlYjUwGi9ZSxdvIHNCewMNTmF2JFpjSEtfeGQpVz8DCAk_MSEXdw0WGT01Jgh3GghDLCQ4Vy9bSwgkJyEUOBNLCSA2NBx2C1FfdWJmSj1HUgh_Z3xMYQtVQXRmZUF0WQFdK2VlSTtdAVR9diw", "https://v.wpimg.pl/NTE2NmQxYTUkUDhefgNsIGcIbAQ4WmJ2MBB0T35MfixxAmELOBQrJiBCIUM2CjskJEU-QyEUYTU1W2EbYFcqPTZCIgwoVys5J1cqQmFBeDUnUypafE19bXwfelpoGWM2cAJ3QDQeKmF0BHgJYBksYGdP", "https://v.wpimg.pl/NDBhNGE2YSUjCjh0aklsMGBSbC4sEGJmN0p0ZWoBe3Q6RyguKVc8ITIHYCA3Rz4lNRhgNykdLzQrRzh2alYnNzIELz5qVyMmJwxhdCcDKCUnXHdqJ1R3IG9ceXFxH3YncgpjJSFRL3ByCXomcwAvZj8", "https://v.wpimg.pl/MGU1ZDA3YiY0Uyx3bkhvM3cLeC0oEWFlIBNgZm4AeHctHjwtLVY_IiVedCMzRj0mIkF0NC0cLDc8Hix1blckNCVdOz1uViAlMFV1IHJXe383V2NpIAd-JXgFbXN3HnQhZAB3cyMBfHcwBD50dgR-ZSg"], "movies": [], "text": "Wirus, kt\u00f3ry zaatakowa\u0142 po raz pierwszy pod koniec grudnia w Wuhan w prowincji Hubei \u015brodkowych Chinach, rozprzestrzenia si\u0119 w szybkim tempie. To sprawi\u0142o, \u017ce chi\u0144skie w\u0142adze \"zamykaj\u0105\" kolejne miasta w tej prowincji. Wstrzymany w nich jest transport publiczny, zamkni\u0119te s\u0105 stacje kolejowe i lotniska, nie kursuj\u0105 promy. Na drogach wyjazdowych ustawiono policyjne posterunki. Policja kontroluje wszystkie samochody, ale na razie nie blokuje wyjazdu z miasta.\n\nW wielu miastach odwo\u0142ano imprezy zwi\u0105zane z chi\u0144skim Nowym Rokiem. Od soboty ma by\u0107 tak\u017ce zamkni\u0119ta cz\u0119\u015b\u0107 Wielkiego Muru znajduj\u0105ca si\u0119 w pobli\u017cu Pekinu. Dyrekcja kompleksu Zakazanego Miasta, gdzie znajduje si\u0119 dawny pa\u0142ac cesarski dynastii Ming i Qing og\u0142osi\u0142a w pi\u0105tek, \u017ce w sobot\u0119 i w niedziel\u0119 obiekt b\u0119dzie zamkni\u0119ty dla zwiedzaj\u0105cych. Zamkni\u0119to tak\u017ce kilka \u015bwi\u0105ty\u0144, w kt\u00f3rych wierni sk\u0142adaj\u0105 ofiary z okazji Nowego Roku.\n\nRozwi\u0144\n\nTymczasem w sieci pojawiaj\u0105 si\u0119 zdj\u0119cia i filmy, kt\u00f3re maj\u0105 rzekomo pochodzi\u0107 z Wuhan. Wida\u0107 na nich ludzi mdlej\u0105cych na ulicy, le\u017c\u0105ce na szpitalnych korytarzach cia\u0142a, kt\u00f3rymi nie ma si\u0119 kto zaj\u0105\u0107.\n\nRozwi\u0144\n\nO tym, \u017ce sytuacja jest bardzo powa\u017cna, a liczba chorych mo\u017ce by\u0107 znacznie wy\u017csza, ni\u017c podaj\u0105 oficjalnie chi\u0144skie w\u0142adze, mo\u017ce \u015bwiadczy\u0107 fakt, \u017ce zdecydowano si\u0119 na budow\u0119 nowego szpitala w Wuhan. Ma on powsta\u0107 w 10 dni i pomie\u015bci\u0107 1000 chorych. Po epidemii ma zosta\u0107 zburzony.\n\nPodobny szpital zbudowano w Chinach podczas epidemii SARS. Wyleczono w nim oko\u0142o 700 z blisko 5 tys. zara\u017conych w ca\u0142ym kraju pacjent\u00f3w.\n\nChi\u0144ska armia wys\u0142a\u0142a do Wuhan 40 lekarzy i sanitariuszy, kt\u00f3rzy maj\u0105 pom\u00f3c personelowi medycznemu w tym mie\u015bcie. To informacja przekazana przez oficjalne chi\u0144skie media.\n\nW sieciach spo\u0142eczno\u015bciowych pojawiaj\u0105 si\u0119 jednak nagrania z \u017co\u0142nierzami pilnuj\u0105cymi dworca kolejowego w mie\u015bcie czy te\u017c wysiadaj\u0105cymi z samolotu na lotnisku w Wuhan. Autentyczno\u015b\u0107 tych nagra\u0144 nie zosta\u0142a jednak potwierdzona.\n\nRozwi\u0144\n\n\u015awiatowa Organizacja Zdrowia nie og\u0142osi\u0142a wczoraj stanu globalnego zagro\u017cenia koronawirusem 2019-nCoV. Przyzna\u0142a jednak, \u017ce sytuacja jest dynamiczna i bacznie obserwowana przez ekspert\u00f3w tej organizacji.\n\nWiadomo ju\u017c, jak wygl\u0105da nowy wirus. Chi\u0144skie Centrum Zapobiegania i Kontroli Chor\u00f3b opublikowa\u0142o \"portret\" koronawirusa wykonany przy pomocy mikroskopu elektronowego.\n\n\u00a9 Chinese Center for Disease Control and Prevention\n\nTymczasem wirus rozprzestrzenia si\u0119 po \u015bwiecie. Poza Chinami koronawirusa wykryto te\u017c w Tajlandii, Korei Po\u0142udniowej, Singapurze i Arabii Saudyjskiej (po jednej osobie zaka\u017conej w ka\u017cdym kraju), a tak\u017ce w Wietnamie oraz Japonii (po dwa przypadki). Drugi przypadek zaka\u017cenia tym wirusem odnotowano tak\u017ce w USA. 63 inne osoby obj\u0119te s\u0105 obserwacj\u0105.\n\nNaukowcy z ameryka\u0144skich Narodowych Instytut\u00f3w Zdrowia przekonuj\u0105, analizuj\u0105c do\u015bwiadczenia zwi\u0105zane z wybuchem epidemii SARS i MERS, \u017ce szczepionka przeciwko nowemu koronawirusowi mo\u017ce powsta\u0107 najwcze\u015bniej za trzy miesi\u0105ce.", "keywords": [], "meta_keywords": [""], "tags": ["USA", "Olaf Scholz", "Lublin", "\u0141ukasz Mejza", "Pozna\u0144", "Bia\u0142ystok", "Polska", "Caritas", "Gdynia", "Danuta Holecka", "W\u0142adimir Putin", "Warszawa", "\u0141\u00f3d\u017a", "Wypadki", "Radom", "wuhan", "Szczecin", "Polska 2050", "Wyniki Lotto", "Bia\u0142oru\u015b", "Wroc\u0142aw", "Francja", "Joe Biden", "Bezpartyjni Samorz\u0105dowcy", "Unia Europejska", "Krak\u00f3w", "Grupa Wyszechradzka", "Ukraina", "Chiny", "2019-nCoV", "Lokalne", "Bydgoszcz", "Sonda\u017c wyborczy", "Rosja", "Rzesz\u00f3w", "Emmanuel Macron", "Boris Johnson", "Turcja", "chiny", "W\u0142adys\u0142aw Kosiniak-Kamysz", "Partia Republika\u0144ska", "WHO", "ONZ", "Hiszpania", "Policja", "NATO", "Wojna w Ukrainie", "Micha\u0142 Dworczyk", "Jacek Kurski", "Niedziele handlowe", "koronawirus", "PPS", "usa", "Gda\u0144sk", "Katowice", "Karol Nawrocki", "Klaudia Jachira", "W\u0142ochy", "W\u0142odzimierz Czarzasty", "Ursula von der Leyen", "Adam Niedzielski", "Wielka Brytania", "Przemys\u0142aw Czarnek", "Niemcy", "Wybory prezydenckie 2025"], "authors": ["Grupa Wirtualna Polska", "Katarzyna Staszko", "Mateusz Ratajczak", "Aleksandra Wieczorek", "Paulina Ciesielska", "Mateusz Dolak"], "publish_date": "Fri Jan 24 17:02:00 2020", "summary": "", "article_html": "", "meta_description": "26 os\u00f3b nie \u017cyje, ponad 840 jest zaka\u017conych. To najnowszy bilans ofiar koronawirusa 2019-nCoV, kt\u00f3ry pojawi\u0142 si\u0119 w Wuhan w Chinach.  W\u0142adze obj\u0119\u0142y ju\u017c kwarantann\u0105 13 miast, nie zapobieg\u0142o to jednak...", "meta_lang": "pl", "meta_favicon": "/staticfiles/icons/icon.png", "meta_data": {"viewport": "width=device-width, initial-scale=1", "gaf": "bkuhmkoa", "description": "26 os\u00f3b nie \u017cyje, ponad 840 jest zaka\u017conych. To najnowszy bilans ofiar koronawirusa 2019-nCoV, kt\u00f3ry pojawi\u0142 si\u0119 w Wuhan w Chinach.  W\u0142adze obj\u0119\u0142y ju\u017c kwarantann\u0105 13 miast, nie zapobieg\u0142o to jednak...", "author": "Grupa Wirtualna Polska", "robots": "max-image-preview:large", "og": {"type": "article", "title": "Tajemniczy wirus z Chin. Wstrz\u0105saj\u0105ce relacje z Wuhan. Miasto buduje nowy szpital dla 1000 pacjent\u00f3w", "description": "26 os\u00f3b nie \u017cyje, ponad 840 jest zaka\u017conych. To najnowszy bilans ofiar koronawirusa 2019-nCoV, kt\u00f3ry pojawi\u0142 si\u0119 w Wuhan w Chinach.  W\u0142adze obj\u0119\u0142y ju\u017c kwarantann\u0105 13 miast, nie zapobieg\u0142o to jednak...", "url": "https://wiadomosci.wp.pl/tajemniczy-wirus-z-chin-wstrzasajace-relacje-z-wuhan-miasto-buduje-nowy-szpital-dla-1000-pacjentow-6471185440139393a", "site_name": "WP Wiadomo\u015bci", "locale": "pl_PL", "article": {"tag": "usa"}, "image": "https://v.wpimg.pl/d3VoYW4uS1I3DS9kGw5GR3RVez5dV0gRI01jdRtEUAJkF3YzGgIUWjsIdydYWl0BZF5oYQRFUR57WWlvDUVdBmdediBBHQVdeAUpMBYI"}, "article": {"published_time": "2020-01-24T17:02:00.000Z", "modified_time": "2020-01-24T18:07:14.000Z"}, "twitter": {"card": "summary_large_image", "description": "26 os\u00f3b nie \u017cyje, ponad 840 jest zaka\u017conych. To najnowszy bilans ofiar koronawirusa 2019-nCoV, kt\u00f3ry pojawi\u0142 si\u0119 w Wuhan w Chinach.  W\u0142adze obj\u0119\u0142y ju\u017c kwarantann\u0105 13 miast, nie zapobieg\u0142o to jednak...", "site": "@wirtualnapolska", "image": "https://v.wpimg.pl/d3VoYW4uS1I3DS9kGw5GR3RVez5dV0gRI01jdRtEUAJkF3YzGgIUWjsIdydYWl0BZF5oYQRFUR57WWlvDUVdBmdediBBHQVdeAUpMBYI"}, "fb": {"app_id": 1468284930049726, "pages": 174708585894934}, "breakpoints": "629, 1139, 1365", "content-width": "device-width, 630, 980, 1280", "mobile-web-app-capable": "yes", "apple-mobile-web-app-capable": "yes", "apple-mobile-web-app-status-bar-style": "black-translucent", "theme-color": "var(--color-brand)"}, "canonical_link": "https://wiadomosci.wp.pl/tajemniczy-wirus-z-chin-wstrzasajace-relacje-z-wuhan-miasto-buduje-nowy-szpital-dla-1000-pacjentow-6471185440139393a"}