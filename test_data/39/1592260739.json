{"source_url": "https://kresy.pl", "url": "https://kresy.pl/wydarzenia/sekretarz-po-kidawa-blonska-nie-wystartuje-w-wyborach-ale-pozostanie-na-liscie-wyborczej/", "title": "Sekretarz PO: Kidawa-B\u0142o\u0144ska nie wystartuje w wyborach, ale pozostanie na li\u015bcie wyborczej \u00bb Kresy", "top_image": "https://kresy.pl/wp-content/uploads/2020/03/Ma\u0142gorzata-Kidawa_B\u0142o\u0144ska-\u017ar.-wikipedia.jpg", "meta_img": "https://kresy.pl/wp-content/uploads/2020/03/Ma\u0142gorzata-Kidawa_B\u0142o\u0144ska-\u017ar.-wikipedia.jpg", "images": ["https://kresy.pl/wp-content/uploads/2017/03/kresy_logo_header_vector_full.svg", "https://kresy.pl/wp-content/uploads/2025/05/Leon-XIV-fot.-Vatican-Media.jpeg", "https://kresy.pl/wp-content/uploads/2022/05/Parlament-Europejski-zr.-europa.eu_.jpg", "https://kresy.pl/wp-content/uploads/2025/05/Fot.-ROG-kadrowane.jpg", "https://kresy.pl/wp-content/uploads/2018/09/budapest-1763753_1920.jpg", "https://kresy.pl/wp-content/uploads/2025/05/alexander-schimmeck-0UgXiVrbcLo-unsplash.jpg", "https://kresy.pl/wp-content/themes/uniset_v1/img/oxfordBanner-mobile.png", "https://kresy.pl/wp-content/uploads/2021/10/zr.-Ruch-Narodowy-screen-180x180.png", "https://kresy.pl/wp-content/uploads/2019/08/PKP-Cargo-zdj.-ilustr.-Fot.-wikimedia-180x180.jpg", "https://kresy.pl/wp-content/uploads/2023/01/Niemiecki-bojowy-woz-piechoty-Marder.-Fot.-Twitter-@GalileoArms.jpg", "https://kresy.pl/wp-content/uploads/2024/11/Karol-Nawrocki-zr.-Wikimedia.jpg", "https://kresy.pl/wp-content/uploads/2017/03/kresy_logo_footer_vector.svg", "https://kresy.pl/wp-content/uploads/2025/05/Stalingrad.jpg", "https://kresy.pl/wp-content/uploads/2020/03/Ma\u0142gorzata-Kidawa_B\u0142o\u0144ska-\u017ar.-wikipedia.jpg", "https://www.paypalobjects.com/pl_PL/i/scr/pixel.gif", "https://kresy.pl/wp-content/uploads/2023/08/f56a177d7ea9bfc5526a53a358be9e19.jpg", "https://kresy.pl/wp-content/uploads/2025/04/Donald-Trump.-Fot.-Flickr-G.-Skidmore.jpg", "https://kresy.pl/wp-content/themes/uniset_v1/img/oxfordBanner.png", "https://kresy.pl/wp-content/uploads/2020/02/dewastacja_kapliczki_na_przeleczy_u_panienki_ae2a-180x180.jpeg", "https://kresy.pl/wp-content/uploads/2023/05/Taurus_KEPD_350.jpg", "https://kresy.pl/wp-content/uploads/2023/11/Moldawia-i-Gagauzja-w-jej-skladzie.jpg", "https://kresy.pl/wp-content/uploads/2018/10/cms-image-000074078-180x180.jpg", "https://kresy.pl/wp-content/uploads/2020/07/Patriot-missile-is-launched-\u017ar.-Wikimedia-Commons.jpg", "https://kresy.pl/wp-content/uploads/2025/05/Kim-Dzon-Un-i-Wladimir-Putin-fot.-Kremlin.ru_.jpg", "https://kresy.pl/wp-content/uploads/2023/05/Niemiecka-policja-prowadzi-kontrole-na-granicy-zr.-Twitter.jpg", "https://kresy.pl/wp-content/uploads/2025/05/Antarktyda-fot.-Wikipedia.jpg", "https://kresy.pl/wp-content/uploads/2022/05/Putin-w-czasie-przemowienia-na-Placu-Czerwonym-zr.-Twitter.jpg", "https://kresy.pl/wp-content/uploads/2025/05/2025.05.08-Elezione-del-Romano-Pontefice-2.jpeg", "https://kresy.pl/wp-content/uploads/2025/05/2025.05.08-Elezione-del-Romano-Pontefice-3.jpeg", "https://kresy.pl/wp-content/uploads/2020/07/Donald-Trump-\u017ar.-Wikimedia-Commons-180x180.jpg", "https://kresy.pl/wp-content/uploads/2020/03/Ma\u0142gorzata-Kidawa_B\u0142o\u0144ska-\u017ar.-wikipedia-970x542.jpg", "https://kresy.pl/wp-content/uploads/2024/10/alexey-larionov-1X3li7TGf6o-unsplash-1.jpg", "https://kresy.pl/wp-content/uploads/2025/05/Agnieszka-Dziemianowicz-Bak-fot.-Flickr.jpg", "https://kresy.pl/wp-content/uploads/2025/05/cq5dam.thumbnail.cropped.1500.844-15-1.jpeg", "https://kresy.pl/wp-content/uploads/2025/04/Prace-ekshumacyjne-w-Puznikach-kwiecien-2025-r.-Fot.-X-@LachowskiMateus.jpg", "https://kresy.pl/wp-content/uploads/2024/12/Paszport-ukrainski-i-kajdanki-zr.-SG.jpg", "https://kresy.pl/wp-content/uploads/2020/02/Koronawirus-SARS-CoV-2-zdj.-ilustr.-Fot.-Flickr-180x180.jpg", "https://kresy.pl/wp-content/uploads/2025/05/GqfuvWcaAAAziXQ.jpg", "https://kresy.pl/wp-content/uploads/2023/11/Pociski-kal.-155-mm-zdj.-ilustr.-Fot.-mil.in_.ua-zrodla-ogolnodostepne-180x180.jpg", "https://kresy.pl/wp-content/uploads/2017/12/ratusz_bydgoszcz_front-180x180.jpg", "https://kresy.pl/wp-content/uploads/2024/10/chris-lawton-QPOaQ2Kp80c-unsplash-1.jpg", "https://kresy.pl/wp-content/themes/uniset_v1/img/disable_ads.png", "https://kresy.pl/wp-content/uploads/2025/05/Podpisanie-polsko-francuskiego-traktatu-o-przyjazni.jpg"], "movies": [], "text": "Ma\u0142gorzata Kidawa-B\u0142o\u0144ska nie wystartuje w wyborach, je\u015bli te odb\u0119d\u0105 si\u0119 10 maja, ale pozostanie na li\u015bcie wyborczej \u2013 zapowiedzia\u0142 w \u015brod\u0119 sekretarz generalny Platformy Obywatelskiej Marcin Kierwi\u0144ski.\n\nSekretarz generalny Platformy Obywatelskiej Marcin Kierwi\u0144ski o\u015bwiadczy\u0142, \u017ce \u201cMa\u0142gorzata Kidawa-B\u0142o\u0144ska nie wystartuje w wyborach, je\u015bli te odb\u0119d\u0105 si\u0119 10 maja, ale pozostanie na li\u015bcie wyborczej\u201d \u2013 informuje Polska Agencja Prasowa (PAP) powo\u0142uj\u0105c si\u0119 na \u015brodow\u0105 wypowied\u017a Kierwi\u0144skiego w Programie Trzecim Polskiego Radia.\n\n\u201cPani marsza\u0142ek nie wycofuje si\u0119 z wybor\u00f3w. Pani marsza\u0142ek m\u00f3wi bardzo jasno \u2013 \u017ce w wyborach uczciwych, normalnych, r\u00f3wnych (\u2026) we\u017amie udzia\u0142. Natomiast to, co chce zrobi\u0107 PiS, zrobi\u0107 10 maja, nie ma nic wsp\u00f3lnego z wyborami\u201d \u2013 powiedzia\u0142 Marcin Kierwi\u0144ski.\n\nPodkre\u015bli\u0142, \u017ce trudno jest uwiarygadnia\u0107 swoj\u0105 obecno\u015bci\u0105 dzia\u0142anie, maj\u0105ce na celu \u201cprzepchni\u0119cie\u201d i \u201cosadzenie\u201d Andrzeja Dudy na kolejne pi\u0119\u0107 lat. \u201cCelowo m\u00f3wi\u0119 osadzony, bo z pewno\u015bci\u0105 nie b\u0119dzie wybrany\u201d \u2013 zaznaczy\u0142.\n\nJak podaje PAP Kierwi\u0144ski zadeklarowa\u0142, \u017ce do prokuratury ju\u017c dotar\u0142y, lub dotr\u0105 w najbli\u017cszym czasie, zawiadomienia dotycz\u0105ce mo\u017cliwo\u015bci pope\u0142nienia przest\u0119pstwa przez premiera Mateusz Morawieckiego oraz wicepremiera Jacka Sasina. Maj\u0105 dotyczy\u0107 zlecenia przygotowania wybor\u00f3w bez prawnego umocowania. Jego zdaniem do tego celu przeznaczona jest tylko Pa\u0144stwowa Komisja Wyborcza. Podkre\u015bli\u0142, \u017ce wspomniani przedstawiciele rz\u0105du przekroczyli swoje uprawnienia.\n\nZaznaczy\u0142 tak\u017ce, \u017ce z informacji opozycji wynika, \u017ce za przygotowanie kart wyborczych przed terminem odpowiada minister spraw wewn\u0119trznych i administracji, oraz koordynator do spraw s\u0142u\u017cb specjalnych Mariusz Kami\u0144ski, nie Sasin.\n\nJego zdaniem nie b\u0119dziemy mieli do czynienia z wyborami. \u201cNie ma w polskim prawie \u017cadnych regulacji dotycz\u0105cych tego, aby przeprowadzi\u0107 wybory korespondencyjne w takim zakresie, jak chce to zrobi\u0107 pan premier Morawiecki, pan pose\u0142 Kaczy\u0144ski\u201d \u2013 oceni\u0142. \u201cStosowna ustawa jest w Senacie, a wybory mamy za dwa tygodnie. Mamy skrajny ba\u0142agan\u201d \u2013 powiedzia\u0142.\n\n\u201cTo b\u0119dzie bli\u017cej niezidentyfikowana us\u0142uga pocztowa\u201d \u2013 doda\u0142.\n\nPilnujemy wsp\u00f3lnych spraw Zale\u017cymy od Twojego wsparcia Wspieram Kresy.pl\n\nZaznaczy\u0142, \u017ce nie jest przeciwnikiem korespondencyjnej formy g\u0142osowania w przypadkach, gdy dana osoba nie mo\u017ce zag\u0142osowa\u0107 w normalny spos\u00f3b.\n\n\u201cTo, co proponuje dzisiaj rz\u0105d, to jest kpina, kpina z wolnych, demokratycznych wybor\u00f3w\u201d \u2013 o\u015bwiadczy\u0142.\n\nDoda\u0142, \u017ce Platforma Obywatelska liczy na przesuniecie wybor\u00f3w. W takim wypadku w razie nieobecno\u015bci Ma\u0142gorzaty Kidawy \u2013 B\u0142o\u0144skiej na listach, niemo\u017cliwe by\u0142oby jej kandydowanie w \u201cnormalnych czasach\u201d. Je\u015bli ta us\u0142uga pocztowa odb\u0119dzie si\u0119 \u2013 b\u0119dzie skar\u017cona przez do S\u0105du Najwy\u017cszego, a lepiej to robi\u0107 z perspektywy osoby, kt\u00f3ra na tej li\u015bcie by\u0142a\u201d \u2013 doda\u0142.\n\nZobacz tak\u017ce: \u015awiatowa rewolucja koronawirusa\n\npap / fakty.interia.pl / kresy.pl", "keywords": [], "meta_keywords": [""], "tags": ["Marcin Kierwi\u0144ski", "polityka", "wybory prezydenckie", "Wydarzenia", "Ma\u0142gorzata Kidawa-B\u0142o\u0144ska", "Platforma Obywatelska", "wybory korespondencyjne", "Polska"], "authors": ["Mateusz P\u0142awski"], "publish_date": "Wed Apr 29 12:29:02 2020", "summary": "", "article_html": "", "meta_description": "Ma\u0142gorzata Kidawa-B\u0142o\u0144ska nie wystartuje w wyborach, je\u015bli te odb\u0119d\u0105 si\u0119 10 maja, ale pozostanie na li\u015bcie wyborczej - zapowiedzia\u0142 w \u015brod\u0119 sekretarz generalny Platformy Obywatelskiej Marcin Kierwi\u0144ski.", "meta_lang": "pl", "meta_favicon": "https://kresy.pl/wp-content/uploads/2017/03/kresy_logo_header_vector-1.svg", "meta_data": {"viewport": "width=device-width, initial-scale=1, maximum-scale=1", "robots": "index, follow, max-image-preview:large, max-snippet:-1, max-video-preview:-1", "description": "Ma\u0142gorzata Kidawa-B\u0142o\u0144ska nie wystartuje w wyborach, je\u015bli te odb\u0119d\u0105 si\u0119 10 maja, ale pozostanie na li\u015bcie wyborczej - zapowiedzia\u0142 w \u015brod\u0119 sekretarz generalny Platformy Obywatelskiej Marcin Kierwi\u0144ski.", "og": {"locale": "pl_PL", "type": "article", "title": "Sekretarz PO: Kidawa-B\u0142o\u0144ska nie wystartuje w wyborach, ale pozostanie na li\u015bcie wyborczej", "description": "Ma\u0142gorzata Kidawa-B\u0142o\u0144ska nie wystartuje w wyborach, je\u015bli te odb\u0119d\u0105 si\u0119 10 maja, ale pozostanie na li\u015bcie wyborczej - zapowiedzia\u0142 w \u015brod\u0119 sekretarz generalny Platformy Obywatelskiej Marcin Kierwi\u0144ski.", "url": "https://kresy.pl/wydarzenia/sekretarz-po-kidawa-blonska-nie-wystartuje-w-wyborach-ale-pozostanie-na-liscie-wyborczej/", "site_name": "Kresy.pl", "image": "https://kresy.pl/wp-content/uploads/2020/03/Ma\u0142gorzata-Kidawa_B\u0142o\u0144ska-\u017ar.-wikipedia.jpg"}, "article": {"publisher": "https://facebook.com/KresyPL/", "published_time": "2020-04-29T12:29:02+00:00"}, "twitter": {"card": "summary", "creator": "@kresypl", "site": "@kresypl", "label1": "Written by", "data1": "Mateusz P\u0142awski", "label2": "Est. reading time", "data2": "2 minutes"}, "fb": {"admins": 1313922530, "app_id": 135654636480702}, "generator": "WordPress 6.1.1", "msapplication-TileImage": "https://kresy.pl/wp-content/uploads/2020/12/cropped-KRESY-circle-512-270x270.png"}, "canonical_link": "https://kresy.pl/wydarzenia/sekretarz-po-kidawa-blonska-nie-wystartuje-w-wyborach-ale-pozostanie-na-liscie-wyborczej/"}