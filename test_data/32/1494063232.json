{"source_url": "https://www.dw.com", "url": "https://www.dw.com/pl/siemens-kontra-aktywi\u015bci-koncern-nie-ust\u0105pi-w-sprawie-australii/a-51985332?maca=pol-rss-pol-eco-3291-xml-mrss", "title": "Siemiens nie ust\u0105pi w sprawie Australii \u2013 DW \u2013 13.01.2020", "top_image": "https://static.dw.com/image/51980061_6.jpg", "meta_img": "https://static.dw.com/image/51980061_6.jpg", "images": ["https://static.dw.com/image/51980061_6.jpg"], "movies": [], "text": "Siemens nie ma zamiaru podda\u0107 si\u0119 presji aktywist\u00f3w i zrezygnowa\u0107 z kontrowersyjnej dostawy dla ogromnej kopalni w Australii. Protesty nie ustaj\u0105.\n\nPomimo gwa\u0142townych protest\u00f3w obro\u0144c\u00f3w \u015brodowiska, Siemens nie odwo\u0142a kontrowersyjnej dostawy dla ogromnej kopalni w\u0119gla w Australii. Szef koncernu Joe Kaeser poinformowa\u0142 w niedziel\u0119 (12.01.2020) na Twitterze o decyzji przedsi\u0119biorstwa.\n\nW odpowiedzi aktywi\u015bci z ruchu \u201eFridays for Future\u201d zapowiedzieli kontynuacj\u0119 protest\u00f3w. \u2013 Joe Kaeser pope\u0142nia niewybaczalny b\u0142\u0105d \u2013 powiedzia\u0142a niemieckiej agencji prasowej DPA Luisa Neubauer z niemieckiego oddzia\u0142u \u201eFridays for Future\u201d. \u2013 Ta decyzja nie jest na miar\u0119 tego stulecia.\n\nSiemens nie odwo\u0142a\n\nSzef Siemensa spotka\u0142 si\u0119 z Neubauer w pi\u0105tek (10.01.2020), proponuj\u0105c jej stanowisko w przysz\u0142ym organie nadzorczym Siemens Energy. Neubauer odm\u00f3wi\u0142a jednak.\n\nAktywi\u015bci mieli nadziej\u0119, \u017ce spotkanie opr\u00f3cz tego, \u017ce Kaeser zrewiduje podpisany ju\u017c kontrakt, zaowocuje odwo\u0142aniem dostawy.\n\nNiemiecki gigant ma dostarczy\u0107 urz\u0105dzenia sygnalizacji kolejowej dla kopalni w\u0119gla budowanej przez indyjsk\u0105 firm\u0119 Adani Group w stanie Queensland w Australii. Linia kolejowa ma \u0142\u0105czy\u0107 kopalni\u0119 z portem. Warto\u015b\u0107 umowy podpisanej przez Siemens to 18 mln euro, stosunkowo niewiele, bior\u0105c pod uwag\u0119 wielko\u015b\u0107 koncernu i jego obroty.\n\nGigantyczna kopalnia w Australii\n\nAdani Group buduje jedn\u0105 z najwi\u0119kszych kopalni na \u015bwiecie. Z\u0142o\u017cona z pi\u0119ciu kopalni podziemnych i sze\u015bciu odkrywkowych ma wydobywa\u0107 do 60 milion\u00f3w ton w\u0119gla rocznie. Krytycy tego przedsi\u0119wzi\u0119cia wskazuj\u0105 nie tylko na ochron\u0119 klimatu, ale i ogromne zu\u017cycie wody, niszczenie siedlisk i transport w\u0119gla przez Wielk\u0105 Raf\u0119 Koralow\u0105, najwi\u0119ksz\u0105 raf\u0119 koralow\u0105 na \u015bwiecie.\n\nW d\u0142u\u017cszym, opublikowanym w niedziel\u0119, stanowisku Kaeser napisa\u0142, \u017ce jest \u015bwiadom, i\u017c wi\u0119kszo\u015b\u0107 \u017cyczy\u0142aby sobie innej decyzji. Podkre\u015bli\u0142 jednak, \u017ce jego obowi\u0105zkiem jako szefa koncernu jest wywa\u017cenie r\u00f3\u017cnych interes\u00f3w. \u201eNajwy\u017cszy priorytet Siemensa\u201d to dotrzymanie obietnic. Nie ma praktycznie \u017cadnej \u2013 zaznaczy\u0142 \u2013 odpowiedzialnej pod wzgl\u0119dem prawnym i ekonomicznym drogi rozwi\u0105zania umowy.\n\nJoe Kaeser: Siemens nie odwo\u0142a dostawy Zdj\u0119cie: picture-alliance/SvenSimon/F. Hoermann\n\n\u201eTo szale\u0144stwo\u201d\n\nAktywistka Neubauer apeluje z kolei, by firmy zacz\u0119\u0142y rozwi\u0105zywa\u0107 istniej\u0105ce umowy dotycz\u0105ce wydobycia w\u0119gla, ropy i gazu, w przeciwnym wypadku niemo\u017cliwe b\u0119dzie osi\u0105gni\u0119cie cel\u00f3w porozumienia klimatycznego z Pary\u017ca. \u2013 Stawianie (przez Siemens) na ten kontrakt, kiedy Australia p\u0142onie i kiedy znane s\u0105 wszystkie konsekwencje dla ludzi i \u015brodowiska, to szale\u0144stwo \u2013 powiedzia\u0142a.\n\nPodkre\u015bli\u0142a, \u017ce ludzko\u015b\u0107 znalaz\u0142a si\u0119 w takim punkcie historii, w kt\u00f3rym ka\u017cdy szef \u201ew tej skali musi zdecydowa\u0107: na rzecz czy przeciwko klimatowi, za lub przeciw prawom przysz\u0142ych pokole\u0144, ochronie ludzi i zwierz\u0105t, kt\u00f3rych to dzisiaj dotyczy\u201d.\n\nTylko na poz\u00f3r\n\nR\u00f3wnie\u017c australijscy aktywi\u015bci dzia\u0142aj\u0105cy na rzecz \u015brodowiska, tacy jak Australian Conservation Foundation, zareagowali z oburzeniem na decyzj\u0119 Siemensa. Nazwali j\u0105 \u201ehaniebn\u0105\u201d i rujnuj\u0105c\u0105 wizerunek firmy. \u201eTaka decyzja pokazuje prawdziw\u0105 twarz firmy\u201d \u2013 o\u015bwiadczy\u0142a australijska organizacja. Rzekoma strategia koncernu uwzgl\u0119dniaj\u0105ca zmiany klimatu okazuje si\u0119 by\u0107 \u201epozbawiona tre\u015bci i znaczenia\u201d.\n\nObro\u0144cy klimatu zapowiedzieli kontynuacj\u0119 protest\u00f3w. W ubieg\u0142y pi\u0105tek (10.01.2020) zwolennicy \u201eFridays for Future\u201c demonstrowali przeciwko udzia\u0142owi Siemensa w projekcie budowy australijskiej kopalni. Wsparcia udzieli\u0142a im m.in. szwedzka dzia\u0142aczka Greta Thunberg. \u201eWydaje si\u0119, \u017ce Siemens posiada w\u0142adz\u0119, by zatrzyma\u0107 t\u0119 budow\u0119, op\u00f3\u017ani\u0107 j\u0105 lub przynajmniej przerwa\u0107\u201d, napisa\u0142a na Twitterze.\n\n(dpa,afp)/dom", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Siemens nie ma zamiaru podda\u0107 si\u0119 presji aktywist\u00f3w i zrezygnowa\u0107 z kontrowersyjnej dostawy dla ogromnej kopalni w Australii. Protesty nie ustaj\u0105.", "meta_lang": "pl", "meta_favicon": "/images/icons/favicon-16x16.png", "meta_data": {"viewport": "width=device-width, initial-scale=1, shrink-to-fit=no", "theme-color": "#000000", "description": "Siemens nie ma zamiaru podda\u0107 si\u0119 presji aktywist\u00f3w i zrezygnowa\u0107 z kontrowersyjnej dostawy dla ogromnej kopalni w Australii. Protesty nie ustaj\u0105.", "robots": "max-snippet:-1, max-video-preview:-1, max-image-preview:large", "og": {"site_name": "dw.com", "title": "Siemiens nie ust\u0105pi w sprawie Australii \u2013 DW \u2013 13.01.2020", "url": "https://www.dw.com/pl/siemens-kontra-aktywi%C5%9Bci-koncern-nie-ust%C4%85pi-w-sprawie-australii/a-51985332", "description": "Siemens nie ma zamiaru podda\u0107 si\u0119 presji aktywist\u00f3w i zrezygnowa\u0107 z kontrowersyjnej dostawy dla ogromnej kopalni w Australii. Protesty nie ustaj\u0105.", "image": {"identifier": "https://static.dw.com/image/51980061_6.jpg", "width": 940, "height": 529, "alt": "Protesty w Hanowerze (10.01.2020)"}}, "twitter": {"card": "summary_large_image", "title": "Siemiens nie ust\u0105pi w sprawie Australii", "description": "Siemens nie ma zamiaru podda\u0107 si\u0119 presji aktywist\u00f3w i zrezygnowa\u0107 z kontrowersyjnej dostawy dla ogromnej kopalni w Australii. Protesty nie ustaj\u0105.", "site": "@dw_polski", "image": {"identifier": "https://static.dw.com/image/51980061_6.jpg", "alt": "Protesty w Hanowerze (10.01.2020)"}}, "fb": {"admins": 100004135624835, "pages": 210354862357400}, "taboola": {"image": "https://static.dw.com/image/51980061_605.jpg"}}, "canonical_link": "https://www.dw.com/pl/siemens-kontra-aktywi%C5%9Bci-koncern-nie-ust%C4%85pi-w-sprawie-australii/a-51985332"}