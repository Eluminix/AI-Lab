{"source_url": "https://dorzeczy.pl", "url": "https://dorzeczy.pl/kraj/138760/bielan-szczerze-o-wyborach-nalezy-brac-pod-uwage-ze-ktos-popelni-przestepstwo.html", "title": "Bielan szczerze o wyborach: Nale\u017cy bra\u0107 pod uwag\u0119, \u017ce kto\u015b pope\u0142ni przest\u0119pstwo", "top_image": "https://img.dorzeczy.pl/img/bielan-o-wyborach-nalezy-brac-pod-uwage-ze-ktos-popelni-przestepstwo/48/d0/c3c84baa4a965c80820a4eec86b0.webp", "meta_img": "https://img.dorzeczy.pl/img/bielan-o-wyborach-nalezy-brac-pod-uwage-ze-ktos-popelni-przestepstwo/48/d0/c3c84baa4a965c80820a4eec86b0.webp", "images": ["https://img.dorzeczy.pl/img/bielan-o-wyborach-nalezy-brac-pod-uwage-ze-ktos-popelni-przestepstwo/48/d0/c3c84baa4a965c80820a4eec86b0.webp", "https://www.wprost.pl/wprost/_i/icons/wprost-favicon-120x120.png", "https://img.dorzeczy.pl/_i/pixel.png", "https://dorzeczy.pl/_i/pusty.png", "https://www.facebook.com/tr?id=343470839397237&ev=PageView&noscript=1"], "movies": [], "text": "\u2013 Nie nazwa\u0142bym tego wojn\u0105, to gruba przesada. Jest r\u00f3\u017cnica zda\u0144 \u2013 stwierdzi\u0142 Adam Bielan pytany o to, czy w Porozumieniu toczy si\u0119 wojna mi\u0119dzy nim a Jaros\u0142awem Gowinem. Europose\u0142 i przewodnicz\u0105cy Konwencji Krajowej Porozumienia udzieli\u0142 wywiadu portalowi Wprost.pl.\n\nBielan zapewnia\u0142, \u017ce \"w partii nie ma poparcia dla rozbicia koalicji rz\u0105dowej i jakiegokolwiek flirtu z opozycj\u0105\".\n\n\u2013 Przygniataj\u0105ca wi\u0119kszo\u015b\u0107 naszych dzia\u0142aczy chce pozostania w Zjednoczonej Prawicy \u2013 podkre\u015bli\u0142.\n\nDopytywany o to, dlaczego Jaros\u0142aw Kaczy\u0144ski tak uparcie d\u0105\u017cy do majowych wybor\u00f3w, Bielan wskaza\u0142, \u017ce \"wybory musz\u0105 si\u0119 odby\u0107 w konstytucyjnym terminie\".\n\n\u2013 Nasza konstytucja m\u00f3wi bardzo wyra\u017anie, \u017ce wybory musz\u0105 si\u0119 odby\u0107 do 75. dnia przed up\u0142ywem kadencji prezydenta, a wi\u0119c do 23 maja. To nie jest nasz wymys\u0142, to twardy i jednoznaczny zapis. Nie mo\u017cna ot tak przesun\u0105\u0107 sobie daty wybor\u00f3w. Je\u017celi stworzymy precedens, to w przysz\u0142o\u015bci, kto\u015b o sk\u0142onno\u015bciach autorytarnych, kto straci poparcie Polak\u00f3w, na podstawie tego przyk\u0142adu b\u0119dzie m\u00f3g\u0142 odsuwa\u0107 wybory \u2013wyja\u015bnia\u0142 polityk Porozumienia.\n\n\"Nie wyobra\u017cam sobie, by Polacy...\"\n\nBielan by\u0142 pytany o to, co b\u0119dzie, je\u015bli wyborcy postanowi\u0105 podszy\u0107 si\u0119 po np. Jaros\u0142awa Kaczy\u0144skiego z u\u017cyciem jego PESEL-u.\n\n\u2013 Podszycie si\u0119 pod czyj\u0105\u015b to\u017csamo\u015b\u0107 jest bardzo powa\u017cnym przest\u0119pstwem przeciwko wyborom. Zawsze nale\u017cy bra\u0107 pod uwag\u0119, \u017ce kto\u015b pope\u0142ni przest\u0119pstwo. Wtedy mam nadziej\u0119, \u017ce wymiar sprawiedliwo\u015bci zadzia\u0142a \u2013 powiedzia\u0142 polityk. \u2013 Natomiast nie wyobra\u017cam sobie, \u017ceby Polacy zacz\u0119li masowo pope\u0142nia\u0107 przest\u0119pstwa ze wzgl\u0119du na swoje zacietrzewienie polityczne. Sfa\u0142szowanie karty do g\u0142osowania by\u0142oby przest\u0119pstwem \u2013 doda\u0142.\n\nBielan odni\u00f3s\u0142 si\u0119 te\u017c do pytania o to, co b\u0119dzie, je\u017celi opozycja razem z Jaros\u0142awem Gowinem zablokuje ustaw\u0119 o wyborach w maju. \u2013 Sejm ju\u017c raz przyj\u0105\u0142 t\u0119 ustaw\u0119. Nie rozumiem, dlaczego teraz mia\u0142by zmieni\u0107 zdanie \u2013 stwierdzi\u0142.\n\nCzytaj te\u017c:\n\nZnany muzyk o Kaczy\u0144skim: Jest geniuszem", "keywords": [], "meta_keywords": ["adam bielan", "wybory prezydenckie", "kampania prezydencka", "andrzej duda", "pis", "porozumienie", "sejm", "ustawa", "jaros\u0142aw kaczy\u0144ski", "jaros\u0142aw gowin", "pesel", "dane osobowe", "przest\u0119pstwo", "Kraj", "Obserwator medi\u00f3w", "dorzeczy"], "tags": ["Kraj", "Do Rzeczy", "Obserwator medi\u00f3w"], "authors": [], "publish_date": "Sun May  3 10:41:00 2020", "summary": "", "article_html": "", "meta_description": "Co b\u0119dzie, je\u015bli wyborcy podszyj\u0105 si\u0119 np. pod Jaros\u0142awa Kaczy\u0144skiego, wykorzystuj\u0105c jego PESEL? Ne te i inne pytania o wybory prezydenckie odpowiada\u0142 w rozmowie z portalem Wprost.pl Adam Bielan.", "meta_lang": "pl", "meta_favicon": "https://img.dorzeczy.pl/dorzeczy/_i/icons/dorzeczy-favicon-57x57.png", "meta_data": {"description": "Co b\u0119dzie, je\u015bli wyborcy podszyj\u0105 si\u0119 np. pod Jaros\u0142awa Kaczy\u0144skiego, wykorzystuj\u0105c jego PESEL? Ne te i inne pytania o wybory prezydenckie odpowiada\u0142 w rozmowie z portalem Wprost.pl Adam Bielan.", "keywords": "adam bielan, wybory prezydenckie, kampania prezydencka, andrzej duda, pis, porozumienie, sejm, ustawa, jaros\u0142aw kaczy\u0144ski, jaros\u0142aw gowin, pesel, dane osobowe, przest\u0119pstwo, Kraj, Obserwator medi\u00f3w, dorzeczy", "robots": "index,follow,max-image-preview:large", "viewport": "width=device-width, initial-scale=1, minimum-scale=1, user-scalable=yes", "theme-color": "#3A3A3C", "facebook-domain-verification": "9i0pcda1fnt9vniz00idyhkvg0o2nq", "HandheldFriendly": "true", "apple-mobile-web-app-capable": "true", "apple-mobile-web-app-status-bar-style": "black", "application-name": "Do Rzeczy", "msapplication-tooltip": "Do Rzeczy", "msapplication-TileColor": "#000000", "msapplication-wide310x150logo": "https://img.dorzeczy.pl/dorzeczy/_i/icons/dorzeczy-favicon-310x150.png", "msapplication-square70x70logo": "https://img.dorzeczy.pl/dorzeczy/_i/icons/dorzeczy-favicon-70x70.png", "msapplication-square150x150logo": "https://img.dorzeczy.pl/dorzeczy/_i/icons/dorzeczy-favicon-150x150.png", "msapplication-square310x310logo": "https://img.dorzeczy.pl/dorzeczy/_i/icons/dorzeczy-favicon-310x310.png", "DC.title": "Bielan szczerze o wyborach: Nale\u017cy bra\u0107 pod uwag\u0119, \u017ce kto\u015b pope\u0142ni przest\u0119pstwo", "DC.subject": "Do Rzeczy", "DC.description": "Co b\u0119dzie, je\u015bli wyborcy podszyj\u0105 si\u0119 np. pod Jaros\u0142awa Kaczy\u0144skiego, wykorzystuj\u0105c jego PESEL? Ne te i inne pytania o wybory prezydenckie odpowiada\u0142 w rozmowie z portalem Wprost.pl Adam Bielan.", "DC.identifier": "https://dorzeczy.pl/138760", "DC.date": "2020-05-03", "DC.type": "Text", "DC.creator": "Wprost.pl", "DC.publisher": "Blanka Aleksowska", "twitter": {"card": "summary_large_image", "site": "DoRzeczy_pl", "url": "https://www.dorzeczy.pl/kraj/138760/bielan-szczerze-o-wyborach-nalezy-brac-pod-uwage-ze-ktos-popelni-przestepstwo.html", "title": "Bielan szczerze o wyborach: Nale\u017cy bra\u0107 pod uwag\u0119, \u017ce kto\u015b pope\u0142ni przest\u0119pstwo", "description": "Co b\u0119dzie, je\u015bli wyborcy podszyj\u0105 si\u0119 np. pod Jaros\u0142awa Kaczy\u0144skiego, wykorzystuj\u0105c jego PESEL? Ne te i inne pytania o wybory prezydenckie odpowiada\u0142 w rozmowie z portalem Wprost.pl Adam Bielan.", "image": {"identifier": "https://img.dorzeczy.pl/img/bielan-o-wyborach-nalezy-brac-pod-uwage-ze-ktos-popelni-przestepstwo/48/d0/c3c84baa4a965c80820a4eec86b0.webp", "alt": "bielan-o-wyborach-nalezy-brac-pod-uwage-ze-ktos-popelni-przestepstwo"}}, "article": {"published_time": "2020-05-03T10:41:00+02:00", "modified_time": "2020-05-03T10:48:20+02:00", "publisher": "https://www.facebook.com/TygodnikDoRzeczy"}, "og": {"title": "Bielan szczerze o wyborach: Nale\u017cy bra\u0107 pod uwag\u0119, \u017ce kto\u015b pope\u0142ni przest\u0119pstwo", "description": "Co b\u0119dzie, je\u015bli wyborcy podszyj\u0105 si\u0119 np. pod Jaros\u0142awa Kaczy\u0144skiego, wykorzystuj\u0105c jego PESEL? Ne te i inne pytania o wybory prezydenckie odpowiada\u0142 w rozmowie z portalem Wprost.pl Adam Bielan.", "url": "https://www.dorzeczy.pl/kraj/138760/bielan-szczerze-o-wyborach-nalezy-brac-pod-uwage-ze-ktos-popelni-przestepstwo.html", "type": "article", "site_name": "Do Rzeczy", "locale": "pl_PL", "image": {"identifier": "https://img.dorzeczy.pl/img/bielan-o-wyborach-nalezy-brac-pod-uwage-ze-ktos-popelni-przestepstwo/48/d0/c3c84baa4a965c80820a4eec86b0.webp", "alt": "bielan-o-wyborach-nalezy-brac-pod-uwage-ze-ktos-popelni-przestepstwo"}, "updated_time": "2020-05-03T10:48:20+02:00"}, "fb": {"app_id": 230116280453686}}, "canonical_link": "https://www.dorzeczy.pl/kraj/138760/bielan-szczerze-o-wyborach-nalezy-brac-pod-uwage-ze-ktos-popelni-przestepstwo.html"}