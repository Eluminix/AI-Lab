{"source_url": "https://www.lastampa.it", "url": "https://www.lastampa.it/esteri/2020/01/26/news/virus-in-cina-il-bilancio-e-di-56-morti-e-2000-malati-martedi-saranno-evacuati-i-cittadini-usa-da-whuan-1.38384356", "title": "\u201cCoronavirus meno potente, ma pi\u00f9 contagioso della Sars\u201d. Pechino vieta il commercio di animali selvatici. In Italia i controlli sugli aerei", "top_image": "https://www.gedistatic.it/content/gnn/img/lastampa/2020/01/26/010148800-5fab63a6-69d5-4610-84ab-a23168e3131b.jpg", "meta_img": "https://www.gedistatic.it/content/gnn/img/lastampa/2020/01/26/010148800-5fab63a6-69d5-4610-84ab-a23168e3131b.jpg", "images": ["https://www.gedistatic.it/content/gnn/img/lastampa/2020/01/26/010148800-5fab63a6-69d5-4610-84ab-a23168e3131b.jpg", "https://www.gelestatic.it/thimg/5sK0MfjhMUcyl2Zh-WYnTdF-4YE=/1260x0/left/https://www.gedistatic.it/content/gnn/img/lastampa/2021/11/12/174000376-a3786d0c-5010-4225-86d3-2aaef5f9baf4.jpg", "https://www.gedistatic.it/content/gnn/img/lastampa/2020/01/25/010018124-25fb6671-1847-4d95-9179-3fd21358425b.jpg", "https://consigli.b-cdn.net/cdn/creativita/2357-risparmi-sotto-il-sole-elettrodomestici-cucina.jpg", "https://www.gedistatic.it/content/gnn/img/lastampa/2020/01/26/010148945-3b610d2b-de78-4ed1-9eae-828c94288502.jpg", "https://consigli.b-cdn.net/cdn/creativita/2386-risparmi-sotto-il-sole-bici-elettriche-in-offerta.jpg", "https://consigli.b-cdn.net/cdn/images/consigli.svg?height=110", "https://www.gedistatic.it/content/gnn/img/lastampa/2020/01/25/005816565-cbc01852-9b75-41a8-86a3-9eac63ed8ba9.jpg", "https://www.gelestatic.it/thimg/C6Ur9BVZv6ZSSxKqyl4huVKbMNk=/290x163/smart/https%3A//www.gedistatic.it/content/gnn/img/lastampa/2025/05/17/085000964-ec08f185-eb6f-4f03-9b27-89a25df33d5e.jpg"], "movies": [], "text": "PECHINO. Secondo le autorit\u00e0 sanitarie cinesi il coronavirus \u00abnon \u00e8 potente quanto la Sars\u00bb, ma sta diventando pi\u00f9 contagioso. \u00abDa ci\u00f2 che emerge fino ad ora, questa malattia non \u00e8 certamente potente quanto la Sars\u00bb, ha detto Gao Fu, a capo del Centro per il controllo e la prevenzione delle malattie. in una conferenza stampa a Pechino. Sembra tuttavia che \u00abla capacit\u00e0 di diffusione del virus stia aumentando\u00bb ha aggiunto Ma Xiaowei, a capo della Commussione nazionale per la Salute.\n\nSecondo quanto riporta la Cnn, il sindaco, Zhou Xianwang, stima che il 45% delle 2.800 persone sospettate di essere infette o sottoposte a osservazione medica si trasformeranno in casi confermati del coronavirus. Wuhan ha attualmente 618 casi confermati, di cui 533 persone ancora ricoverati in ospedale, di cui 53 in condizioni critiche. Zhou ha calcato che in ospedale vi sono 2.209 sospetti portatori del virus, di cui 643 sotto osservazione medica.\n\nIntanto il governo di Pechino ha annunciato un divieto temporaneo al commercio di animali selvatici ritenuti alla fonte dell'epidemia nata fra i mercati in cui vengono venduti come cibo. L'allevamento, il trasporto o la vendita di tutte le specie di animali selvatici \u00e8 vietato \u00abdalla data dell'annuncio fino alla fine della situazione epidemica nazionale\u00bb, si legge in una direttiva congiunta di tre agenzie di alto livello, tra cui il ministero dell'Agricoltura.\n\nIn Vietnam primo contagiato fuori da Cina\n\nL'Oms registra in Vietnam un caso di contagio di una persona che non \u00e8 stata in Cina ed \u00e8 stata contagiata da un parente che a sua volta non aveva viaggiato. Secondo l'Organizzazione mondiale della sanit\u00e0, uno dei due contagiati \u00abnon aveva una storia di viaggi in nessuna parte della Cina. Secondo le indagini preliminari, ci\u00f2 costituisce una trasmissione del virus da umano a umano all'interno di una famiglia\u00bb.\n\nUn caso sospetto a Vienna e uno in Canada\n\nC'\u00e8 un caso sospetto di coronavirus a Vienna. Si tratta di un'assistente di volo cinese che il 24 gennaio \u00e8 arrivata nella capitale austriaca e che nei giorni precedenti \u00e8 stata a Wuhan. La donna si trova ora in isolamento nell'ospedale Kaiser Franz Josef dopo essere stata ricoverata ieri sera con sintomi influenzali. \"Non possiamo escludere che si tratti di coronavirus\", comunica il direttore medico degli ospedali viennesi Michael Binder in una nota. Le analisi, che saranno effettuate all'Istituto di virologia dell'universit\u00e0 di Vienna, sono attese entro 48 ore. Nel frattempo vengono controllate anche le persone che a Vienna sono state in contatto con l'assistente cinese prima del suo ricovero. \"Non c'\u00e8 motivo di preoccupazione, gli ospedali viennesi sono preparati al meglio a situazioni del genere\", ribadisce l'assessore comunale alla sanit\u00e0 Peter Hacker.\n\nAnche in Canada \u00e8 stato registrato un caso. Si tratta di un cinquantenne dell'area di Toronto che \u00e8 atterrato mercoled\u00ec al Pearson International Airport, proveniente da Guangzhou dopo aver soggiornato a Wuhan, la citt\u00e0 cinese epicentro dell'epidemia, riferisce il quotidiano canadese \"Globe and Mail\". L'uomo \u00e8 ora ricoverato in isolamento al Sunnybrook Health Sciences Centre, secondo quanto \u00e8 stato reso noto dalle autorit\u00e0 sanitarie dell'Ontario. Barbara Yae, responsabile sanitaria della provincia, ha voluto rassicurare il pubblico sui rischi di contagio. L'uomo \u00abnon si \u00e8 trattenuto a lungo a Toronto\u00bb \u2013 ha detto \u2013 \u00absi sentiva male, penso sia rimasto a casa, le persone che vivono con lui si sono poste in auto isolamento\u00bb.\n\nIntanto il bilancio delle vittime per il coronavirus in Cina sale a 56 morti. Sono 1.975 le persone finora contagiate. E' quanto annunciato dalle autorit\u00e0 cinesi. Ci sarebbero 324 persone in condizioni critiche, rileva l'agenzia cine Xinhua.\n\nLimitazioni anche a Shanghai: fermi i treni lunga percorrenza\n\nRestrizioni ai trasporti di lunga percorrenza anche a Shanghai, dove si e' verificato il primo morto da polmonite da coronavirus, dopo le limitazioni confermate ieri a Pechino e Tianjin sui timori di una diffusione del contagio. Si ferma dal pomeriggio di oggi, ora locale, la linea di trasporto di metropolitana tra la stazione di Hongqiao e quella di Anting - l'ultima prima dell'ingresso nella confinante provincia del Jiangsu - e sono stati confermati stop anche ad altri collegamenti sulla linea metropolitana.Restrizioni ai trasporti sono state messe in atto anche dalla municipalit\u00e0 di Xian, nella Cina interna, e dalla provincia orientale dello Shandong, che da oggi sospendono i servizi di autobus e taxi a lunga percorrenza come annunciato ieri da Pechino e Tianjin.\n\nMascherine obbligatorie in due province e tre citt\u00e0 cinesi\n\nDue province cinesi e tre citt\u00e0 hanno ordinato ai cittadini di indossare obbligatoriamente le maschere per il viso in pubblico, in modo da aiutare a controllare la diffusione del misterioso coronavirus. La misura \u00e8 obbligatoria nelle province del Guangdong e nel Jiangxi; oltrech\u00e9 nelle citt\u00e0 di Nanchino, Ma'anshan (Anhui) e nella citt\u00e0 di Xinyang (Henan).\n\nA Hong Kong attaccato il palazzo per la \u201cquarantena\u201d\n\n\u00c8 stato assaltato da manifestanti ad Hong Kong un edificio che era stato adibito a luogo di accoglienza e per la quarantena di malati del coronavirus. Lo riferisce la polizia locale. Stando alla polizia locale, alcuni dei manifestanti hanno lanciato molotov contro l'edificio scelto per accogliere potenziali contagiati dal coronavirus.\n\n\u00abQueste azioni distruttive costituiscono una grave minaccia per la sicurezza delle persone sul posto\u00bb, ha sottolineato la polizia di Hong Kong in un comunicato. Un fotografo dell'Afp sul posto ha visto grandi fiammate fuoriuscire dall'edificio prima dell'arrivo dei vigili del fuoco.\n\nNell'ambito del piano per fermare la diffusione del virus, le autorit\u00e0 di Hong Kong avevano deciso di utilizzare alcune case popolari sfitte come centro per la quarantena di malati del coronavirus o come dormitorio per i medici. Decisione contro la quale gli abitanti del quartiere (Fanling) hanno protestato e alcuni sono scesi in piazza, bloccando la strada che porta verso il complesso di Fai Ming, da poco completato e non ancora occupato. Il locale centro per la prevenzione delle malattie ha poi fatto sapere che il piano sarebbe stato sospeso.\n\nMinistero della Salute: da oggi si misura la temperatura anche sugli aerei\n\nSono scattate oggi le nuove misure di prevenzione contro l'eventuale ingresso in Italia di persone colpite dal coronavirus 2019-nCoV. Sono entrate in vigore negli aeroporti di Roma Fiumicino e Milano Malpensa e prevedono il controllo della temperatura dei passeggeri a bordo degli aerei provenienti dalla Cina. Lo ha detto all'Ansa il segretario generale del ministero della Salute, Giuseppe Ruocco, Chief Medical Officer nelle istituzioni europee e internazionali.\n\nPer svolgere questi controlli, ha proseguito, sono state arruolare una trentina di unit\u00e0 in pi\u00f9 tra medici e infermieri, per un totale di 32 (16 medici e altrettanti infermieri) nell'aeroporto di Fiumicino e 28 (14 medici e altrettanti infermieri) in quello di Malpensa. \u00abSi tratta di una misura precauzionale - ha precisato Ruocco - in quanto al momento in Italia non ci sono casi\u00bb.\n\nMarted\u00ec l\u2019evacuazione dei cittadini Usa da Wuhan\n\nGli Stati Uniti confermano l'evacuazione del personale diplomatico statunitense a Wuhan, la citt\u00e0 da cui si \u00e8 diffusa l'epidemia di polmonite da coronavirus attraverso un volo charter a bordo del quale saranno ammessi anche alcuni cittadini statunitensi. Il volo partir\u00e0 da Wuhan marted\u00ec 28 gennaio e sar\u00e0 diretto a San Francisco e,secondo una nota emessa dall'Ambasciata statunitense a Pechino, nel caso non ci fossero posti sufficienti per tutti irichiedenti, la priorit\u00e0 verr\u00e0 data ai cittadini pi\u00f9 a rischio di contrarre il coronavirus. A commento della decisione degli Stati Uniti di ritirare il personale diplomatico dal Consolato di Wuhan, la portavoce del Ministero degli Esteri di Pechino, Hua Chunying, ha sottolineato che la Cina ha messo in atto misure per fornire assistenza agli Stati Uniti.", "keywords": [], "meta_keywords": ["coronavirus", "cina"], "tags": [], "authors": ["Francesco Radicioni", "Letizia Tortello"], "publish_date": "Sun Jan 26 00:00:00 2020", "summary": "", "article_html": "", "meta_description": "Il bilancio \u00e8 di 56 morti e 2000 malati. In Vietnam un contagiato che non \u00e8 stato nelle zone infette. Anche la citt\u00e0 di Shanghai impone limitazioni ai trasporti", "meta_lang": "it", "meta_favicon": "https://www.lastampa.it/favicon.ico", "meta_data": {"onecmsid": "onecms:241370d3-048a-42b8-ad9a-929ffdf472e9", "description": "Il bilancio \u00e8 di 56 morti e 2000 malati. In Vietnam un contagiato che non \u00e8 stato nelle zone infette. Anche la citt\u00e0 di Shanghai impone limitazioni ai trasporti", "keywords": "coronavirus,cina", "news_keywords": "coronavirus,cina", "tags": "coronavirus,cina", "application-name": "La Stampa", "image_thumb_src": "https://www.gedistatic.it/content/gnn/img/lastampa/2020/01/26/010148945-3b610d2b-de78-4ed1-9eae-828c94288502.jpg", "thumb": "https://www.gedistatic.it/content/gnn/img/lastampa/2020/01/26/010148945-3b610d2b-de78-4ed1-9eae-828c94288502.jpg", "fb": {"app_id": 869207869794513}, "og": {"site_name": "La Stampa", "type": "article", "title": "\u201cCoronavirus meno potente, ma pi\u00f9 contagioso della Sars\u201d. Pechino vieta il commercio di animali selvatici. In Italia i controlli sugli aerei", "description": "Il bilancio \u00e8 di 56 morti e 2000 malati. In Vietnam un contagiato che non \u00e8 stato nelle zone infette. Anche la citt\u00e0 di Shanghai impone limitazioni ai trasporti", "image": "https://www.gedistatic.it/content/gnn/img/lastampa/2020/01/26/010148800-5fab63a6-69d5-4610-84ab-a23168e3131b.jpg", "url": "https://www.lastampa.it/esteri/2020/01/26/news/virus-in-cina-il-bilancio-e-di-56-morti-e-2000-malati-martedi-saranno-evacuati-i-cittadini-usa-da-whuan-1.38384356/"}, "article": {"publisher": "https://www.facebook.com/lastampa.it", "published_time": "2020-01-26T07:01:58Z", "modified_time": "2020-01-26T07:01:58Z", "content_plan": "free"}, "twitter": {"card": "summary_large_image", "site": "@LaStampa", "title": "\u201cCoronavirus meno potente, ma pi\u00f9 contagioso della Sars\u201d. Pechino vieta il commercio di animali selvatici. In Italia i controlli sugli aerei", "description": "Il bilancio \u00e8 di 56 morti e 2000 malati. In Vietnam un contagiato che non \u00e8 stato nelle zone infette. Anche la citt\u00e0 di Shanghai impone limitazioni ai trasporti", "image": "https://www.gedistatic.it/content/gnn/img/lastampa/2020/01/26/010148800-5fab63a6-69d5-4610-84ab-a23168e3131b.jpg", "url": "https://www.lastampa.it/esteri/2020/01/26/news/virus-in-cina-il-bilancio-e-di-56-morti-e-2000-malati-martedi-saranno-evacuati-i-cittadini-usa-da-whuan-1.38384356/"}, "gs": {"twitter": {"text": "\u201cCoronavirus meno potente, ma pi\u00f9 contagioso della Sars\u201d. Pechino vieta il commercio di animali selvatici. In Italia i controlli sugli aerei"}}, "viewport": "width=device-width, initial-scale=1", "format-detection": "telephone=no"}, "canonical_link": "https://www.lastampa.it/esteri/2020/01/26/news/virus-in-cina-il-bilancio-e-di-56-morti-e-2000-malati-martedi-saranno-evacuati-i-cittadini-usa-da-whuan-1.38384356/"}