{"source_url": "http://www.ancorafischiailvento.org", "url": "http://www.ancorafischiailvento.org/2020/05/11/venezuela-nicolas-maduro-il-2020-sara-la-prova-del-fuoco-per-la-rivoluzione/", "title": "Venezuela, Nicol\u00e1s Maduro: \u201cIl 2020 sar\u00e0 la prova del fuoco per la Rivoluzione\u201d", "top_image": "https://www.ancorafischiailvento.org/wp-content/uploads/2020/05/Venezuela-Nicolas-Maduro.jpg", "meta_img": "https://www.ancorafischiailvento.org/wp-content/uploads/2020/05/Venezuela-Nicolas-Maduro.jpg", "images": ["http://www.google.com/s2/favicons?domain=http://www.labottegadelbarbieri.org/", "http://www.google.com/s2/favicons?domain=https://krisis.info/it/", "http://www.google.com/s2/favicons?domain=https://volerelaluna.it/", "http://www.google.com/s2/favicons?domain=http://popoffquotidiano.it", "http://www.google.com/s2/favicons?domain=https://youtube.com/@il-contesto?si=f84a4X3mRsM4hN02", "http://www.google.com/s2/favicons?domain=http://sbilanciamoci.info", "http://www.google.com/s2/favicons?domain=https://www.radiondadurto.org/", "http://www.google.com/s2/favicons?domain=https://coniarerivolta.org/", "http://www.google.com/s2/favicons?domain=http://www.dire.it", "http://www.google.com/s2/favicons?domain=http://megachip.globalist.it", "https://www.ancorafischiailvento.org/wp-content/uploads/2017/05/REDNEWS.jpg", "http://www.google.com/s2/favicons?domain=https://www.recommon.org/", "http://www.google.com/s2/favicons?domain=https://valori.it/", "http://www.google.com/s2/favicons?domain=https://www.kulturjam.it/", "https://www.ancorafischiailvento.org/wp-content/uploads/2017/05/Immagine.png", "http://www.google.com/s2/favicons?domain=http://dinamopress.it", "http://www.google.com/s2/favicons?domain=https://www.lavocedellelotte.it/it/home/", "https://i.creativecommons.org/l/by-nc-sa/4.0/88x31.png", "https://www.ancorafischiailvento.org/wp-content/uploads/2022/07/cropped-logo-intemperie.jpg", "http://www.google.com/s2/favicons?domain=https://www.lantidiplomatico.it/", "http://www.ancorafischiailvento.org/wp-content/uploads/2017/05/199176_178578132188827_1211814_n.jpg", "http://www.google.com/s2/favicons?domain=http://lasinistraquotidiana.it", "http://www.ancorafischiailvento.org/wp-content/plugins/myagileprivacy/frontend/img/privacy-by-pro.png", "http://www.google.com/s2/favicons?domain=http://www.altrenotizie.org/", "http://www.google.com/s2/favicons?domain=https://youtube.com/@ottolinatv?si=sSzPcvnTO8ZAKvs_", "http://www.google.com/s2/favicons?domain=https://www.pressenza.com/it/", "https://www.ancorafischiailvento.org/wp-content/uploads/2020/05/Venezuela-Nicolas-Maduro.jpg", "http://www.google.com/s2/favicons?domain=https://www.lafionda.org/", "https://www.ancorafischiailvento.org/wp-content/uploads/2022/07/1550996758-artwork-2-scaled.jpg", "http://www.google.com/s2/favicons?domain=http://comune-info.net", "http://www.google.com/s2/favicons?domain=https://www.ottobre.info/", "http://www.google.com/s2/favicons?domain=https://www.lotta-continua.it/", "http://www.google.com/s2/favicons?domain=https://www.wumingfoundation.com/giap/", "http://www.google.com/s2/favicons?domain=https://www.lacittafutura.it/", "http://www.google.com/s2/favicons?domain=http://sinistraineuropa.it", "http://www.google.com/s2/favicons?domain=https://youtube.com/c/StefanoOrsi", "https://secure.gravatar.com/avatar/d2c3e254317058b38a55b59931e0c1c8b50c42dba7de896cb10fda9bbe513758?s=150&d=mm&r=g", "http://www.google.com/s2/favicons?domain=https://www.perunaltracitta.org/homepage/", "http://www.google.com/s2/favicons?domain=https://transform-italia.it/", "https://www.ancorafischiailvento.org/wp-content/uploads/2017/05/matt.jpg", "https://www.ancorafischiailvento.org/wp-content/uploads/2017/05/banner-protagora.jpg", "http://www.google.com/s2/favicons?domain=https://www.lindipendente.online/"], "movies": [], "text": "Nella giornata di sabato 9 maggio la Guardia Nacional Bolivariana ha annunciato di aver sequestrato tre lance da combattimento con emblemi della marina colombiana in stato di abbandono nel settore Chorro El Mono, sul corso del fiume Orinoco, nel comune di Cede\u00f1o, nello stato di Bolivar. Si tratta solamente dell\u2019ultimo episodio verificatosi da quando le forze armate venezuelane hanno fermato gli attacchi paramilitari sferrati con l\u2019Operazione Gede\u00f3n, alla quale il governo di Caracas ha risposto rafforzato le difese denominate Bolivarian Shield.\n\nIl quartiere generale dellaFuerza Armada Nacional Bolivariana (FANB) ha fatto sapere che le imbarcazioni ritrovate sono \u201clance da combattimento, modello Boston Wheeler, ciascuna con due motori Evinrude da 175 CV, senza equipaggio, armate di mitragliatrici calibro 50 mm e M60 con le rispettive munizioni\u201d. Difficile non collegare il ritrovamento con la fallimentare Operazione Gede\u00f3n, per la quale il governo venezuelano accusa di complicit\u00e0 anche i governi di Colombia e Stati Uniti. Il fatto che le imbarcazioni avessero gli emblemi della marina colombiana non depone certo in favore di Bogot\u00e0.\n\nAlla luce degli ultimi avvenimenti, il presidente Nicol\u00e1s Maduro ha affermato che l\u2019anno 2020 rappresenter\u00e0 una cartina di tornasole per le sorti della Rivoluzione Bolivariana, iniziata oltre vent\u2019anni fa sotto la guida di Hugo Ch\u00e1vez. Il Paese sudamericano si trova infatti a dover affrontar la pandemia da nuovo coronavirus e contemporaneamente a dover far fronte agli attacchi che vengono sferrati dalle forze imperialiste e reazionarie dal punto di vista economico, politico ed ora anche militare.\n\n\u201cQuest\u2019anno 2020, con la terribile pandemia di cui soffriamo, come la stragrande maggioranza dei popoli, sta costituendo la prova del fuoco per dimostrare la grande forza che abbiamo acquisito negli oltre venti anni della Rivoluzione Bolivariana\u201d, si legge in un articolo, a firma del capo di stato, pubblicato nella 200a edizione del Bollettino informativo del Partido Socialista Unido de Venezuela (PSUV). Il presidente venezuelano ha sottolineato che \u201cin questo momento di grandi difficolt\u00e0, stiamo mostrando a noi stessi e al mondo intero chi siamo veramente\u201d. \u201cAbbiamo sconfitto questo tentativo di colpo di stato perverso e criminale\u201d, ha poi detto circa il fallimento dell\u2019attacco paramilitare al Paese, invitando per\u00f2 a mantenere lo stato d\u2019allerta per far fronte a nuovi plausibili tentativi di sovvertire il governo legittimo del Venezuela.\n\nAl 9 maggio, il Venezuela ha registrato solamente 402 casi positivi al nuovo coronavirus, con dieci decessi. Numeri decisamente bassi rispetto ad altri Paesi della regione sudamericana, la cui infausta classifica dei contagi \u00e8 guidata dal Brasile, con 156.000 casi ed oltre 10.000 decessi, seguito dal Per\u00f9 (65.000 contagi ed oltre 1.800 morti) e dall\u2019Ecuador (29.000 e 1.700 rispettivamente). I numeri, come sottolineato dallo stesso Maduro, danno ragione alle misure prese dal governo di Caracas, che \u00e8 riuscito ad attuare una forma di distanziamento sociale senza fermare del tutto l\u2019economia del Paese: \u201cTra quarantena e produzione, non c\u2019\u00e8 contraddizione! Insieme allo sforzo titanico che stiamo facendo per combattere il COVID-19, \u00e8 altrettanto importante mantenere attivi tutti i motori della nostra economia, con particolare attenzione a cibo e medicine, portandoli alla loro massima capacit\u00e0 produttiva\u201d.\n\nMaduro ha anche sottolineato la necessit\u00e0 di modificare il modello economico e sociale che domina il pianeta, al fine di creare una realt\u00e0 migliore al termine della pandemia, evitando di tornare a vivere nello stesso modo che ci ha portato al disastro sanitario. Il presidente venezuelano ha proposto l\u2019instaurazione di un nuovo modello sociale ed economico \u201cmeno egoista, pi\u00f9 solidale, pi\u00f9 umano\u201d.\n\nNella giornata di sabato, Maduro \u00e8 intervenuto per parlare ancora una volta dell\u2019Operazione Gede\u00f3n, accusando senza mezzi termini il suo omologo colombiano, Iv\u00e1n Duque: \u201cSe in Colombia ci fossero delle organizzazioni che indagano in modo indipendente, avrebbero tutte le prove della partecipazione di Iv\u00e1n Duque all\u2019incursione armata contro il Venezuela\u201d, ha dichiarato. Il presidente ha aggiunto anche di avere prove circa il coinvolgimento di Juan Guaid\u00f3, il golpista che lo scorso anno si era autoproclamato presidente del Paese, con l\u2019appoggio degli Stati Uniti.\n\nIl ministro degli esteri Jorge Arreaza ha fatto eco al presidente: \u201cNuovi dettagli dell\u2019aggressione contro il Venezuela emergono ogni giorno e stiamo mettendo insieme tutti gli elementi per presentarli luned\u00ec ai membri del Consiglio di Sicurezza delle Nazioni Unite\u201d. Arreaza ha a sua volta accusato in maniera diretta il governo della Colombia per aver sostenuto l\u2019operazione armata, affermando che il Paese limitrofo si \u00e8 reso colpevole di gravi violazioni del diritto internazionale.\n\nE gli Stati Uniti? Come oramai noto, alcuni cittadini statunitensi hanno preso parte all\u2019attacco paramilitare contro il Venezuela, e sono emersi collegamenti con la DEA, l\u2019agenzia federale antidroga. Il 29 aprile, Mike Pompeo, segretario di stato ed ex direttore della CIA, ha chiesto all\u2019ambasciata statunitense di Caracas di \u201ctenersi pronta per quando Maduro lascer\u00e0 il potere\u201d. Forse Washington era al corrente dello svolgersi dell\u2019Operazione Gede\u00f3n? Quello che \u00e8 certo, \u00e8 che gli Stati Uniti hanno fatto di tutto al fine di preparare il terreno per un colpo di stato contro il governo venezuelano, come quando Donald Trump ha annunciato il lancio della \u201cpi\u00f9 grande operazione antidroga effettuata nei Caraibi\u201d, naturalmente diretta contro il Venezuela ed il suo presidente, non contro l\u2019alleata Colombia, massimo produttore mondiale di cocaina.\n\nCLICCA QUI PER LA PAGINA FACEBOOK\n\nGiulio Chinappi \u2013 World Politics Blog", "keywords": [], "meta_keywords": [""], "tags": ["#Venezuela", "#Nicolas Maduro"], "authors": ["Giulio Chinappi - World Politics Blog"], "publish_date": "Mon May 11 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.ancorafischiailvento.org/wp-content/uploads/2017/04/cropped-DHbDvAU6-1-32x32.png", "meta_data": {"viewport": "width=device-width, initial-scale=1", "robots": "index, follow, max-image-preview:large, max-snippet:-1, max-video-preview:-1", "og": {"locale": "it_IT", "type": "article", "title": "Venezuela, Nicol\u00e1s Maduro: \u201cIl 2020 sar\u00e0 la prova del fuoco per la Rivoluzione\u201d - AFV", "description": "https://giuliochinappi.wordpress.com/2020/05/10/venezuela-nicolas-maduro-il-2020-sara-la-prova-del-fuoco-per-la-rivoluzione/", "url": "https://www.ancorafischiailvento.org/2020/05/11/venezuela-nicolas-maduro-il-2020-sara-la-prova-del-fuoco-per-la-rivoluzione/", "site_name": "AFV", "image": {"identifier": "https://www.ancorafischiailvento.org/wp-content/uploads/2020/05/Venezuela-Nicolas-Maduro.jpg", "width": 512, "height": 316, "type": "image/jpeg"}}, "article": {"published_time": "2020-05-10T22:07:00+00:00"}, "author": "Giulio Chinappi - World Politics Blog", "twitter": {"card": "summary_large_image", "label1": "Scritto da", "data1": "Giulio Chinappi - World Politics Blog", "label2": "Tempo di lettura stimato", "data2": "4 minuti"}, "generator": "WordPress 6.8.1", "msapplication-TileImage": "https://www.ancorafischiailvento.org/wp-content/uploads/2017/04/cropped-DHbDvAU6-1-270x270.png"}, "canonical_link": "https://www.ancorafischiailvento.org/2020/05/11/venezuela-nicolas-maduro-il-2020-sara-la-prova-del-fuoco-per-la-rivoluzione/"}