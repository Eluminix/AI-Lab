{"source_url": "https://wiadomosci.onet.pl", "url": "https://wiadomosci.onet.pl/slask/koronawirus-zabrze-laboratorium-zawieszone-z-powodu-blednych-wynikow-testow/ewlrsh0", "title": "Laboratorium zawieszone. Powodem du\u017ca liczba b\u0142\u0119dnych wynik\u00f3w test\u00f3w na koronawirusa", "top_image": "https://ocdn.eu/pulscms-transforms/1/RDYk9kpTURBXy80ZjUyZjNhZTM1YmMyNWVlZjg5MzI3YjY1NDhhMWI1Ni5qcGeTlQMAzQHCzRpAzQ7FkwmmMGZhYmIxBpMFzQSwzQJ23gABoTAB/o-sytuacji-w-laboratorium-poinformowal-rzecznik-mz-wojciech-andrusiewicz.jpg", "meta_img": "https://ocdn.eu/pulscms-transforms/1/RDYk9kpTURBXy80ZjUyZjNhZTM1YmMyNWVlZjg5MzI3YjY1NDhhMWI1Ni5qcGeTlQMAzQHCzRpAzQ7FkwmmMGZhYmIxBpMFzQSwzQJ23gABoTAB/o-sytuacji-w-laboratorium-poinformowal-rzecznik-mz-wojciech-andrusiewicz.jpg", "images": ["https://ocdn.eu/wiadomosciucs/static/logo2017svg/desktop/logo_slask.svg", "https://ocdn.eu/pulscms-transforms/1/Ligk9kpTURBXy8xZGY5MWZhMDU0MTdlZTk5MGM4MGM3ZDFhZGRhY2QyMC5wbmeSlQMAAM0HgM0EOJMFzQHgzQEO3gABoTAB", "https://ocdn.eu/pulscms-transforms/1/Ootk9kpTURBXy9kZjNmYWZhM2UwZjIxMjJiYmVhZDBkM2YwZjc0NjU2OC5qcGeSlQMAzJnNEyDNCsKTBcxfO94AAaEwAQ", "https://ocdn.eu/pulscms-transforms/1/KVuk9kpTURBXy8xMWFjYjBlYzI0Y2Y5MWY5ODhlMWUxODMyODllNTY2MS5qcGeRkwXNAeDNAQ7eAAGhMAE", "https://ocdn.eu/pulscms-transforms/1/iRRk9kpTURBXy80OWE3MDc5MmI4ZjAwMDVmZTc4MDg0ZTg1YTg2M2NlMy5qcGeSlQMtzQQazRR5zQuGkwXNAeDNAQ7eAAGhMAE", "https://ocdn.eu/pulscms-transforms/1/TwPk9kpTURBXy80MjdlYjc4MjliZGYzOTBhZTMzNGMyMDJiNzlmODg5ZC5qcGeSlQMAzL7NF4DNDTiTBcxfO94AAaEwAQ", "https://ocdn.eu/pulscms-transforms/1/4ofk9kpTURBXy9kNDg4NTNkNjRjZjE2MTgyYzAwZDAzNTgwODhmZmY2ZS5qcGeSlQM7Ac0C2c0BmpMFzF873gABoTAB", "https://ocdn.eu/pulscms-transforms/1/RDYk9kpTURBXy80ZjUyZjNhZTM1YmMyNWVlZjg5MzI3YjY1NDhhMWI1Ni5qcGeTlQMAzQHCzRpAzQ7FkwmmMGZhYmIxBpMFzQSwzQJ23gABoTAB/o-sytuacji-w-laboratorium-poinformowal-rzecznik-mz-wojciech-andrusiewicz.jpg", "https://ocdn.eu/pulscms-transforms/1/1YYk9kuTURBXy8yODI2NzEwZS0zODg4LTQyMjEtYmI0OS1hMDhmMWMzMzY0MDUuanBlZ5KVAwDNAfrNCArNBIaTBcxfO94AAaEwAQ", "https://ocdn.eu/pulscms-transforms/1/NR7k9kpTURBXy80ZjUyZjNhZTM1YmMyNWVlZjg5MzI3YjY1NDhhMWI1Ni5qcGeTlQMAzQHCzRpAzQ7FkwXNBLDNAqSTCaYwZmFiYjEG3gABoTAB/o-sytuacji-w-laboratorium-poinformowal-rzecznik-mz-wojciech-andrusiewicz.jpg", "https://ocdn.eu/pulscms-transforms/1/Fc_k9kpTURBXy82ZjVmMDBlZWIwMTYzYzQ3YWUxMWNmNjQ2YTJhNDYwMC5qcGeSlQMFzH_NEmfNClyTBcxfO94AAaEwAQ", "https://ocdn.eu/wiadomosciucs/static/premium_label_big_photo.svg", "https://ocdn.eu/pulscms-transforms/1/-Xbk9kpTURBXy84NDM4YzJmODlhYTRhMTc1Y2NmYWZkODZiMmQ2Y2ZlMy5qcGeSlQMAAM0HgM0EOJMFzF873gABoTAB"], "movies": [], "text": "Andrusiewicz zosta\u0142 zapytany podczas konferencji prasowej o sytuacj\u0119 zwi\u0105zan\u0105 z laboratorium w Zabrzu w woj. \u015bl\u0105skim, kt\u00f3rego dzia\u0142alno\u015b\u0107 zosta\u0142a zawieszona we wtorek.\n\nRzecznik Ministerstwa Zdrowia wyja\u015bni\u0142, \u017ce zawieszenie plac\u00f3wki ma zwi\u0105zek z \"do\u015b\u0107 du\u017c\u0105 liczb\u0105 b\u0142\u0119dnych wynik\u00f3w\" test\u00f3w na koronawirusa przeprowadzonych w szpitalu w Jastrz\u0119biu-Zdroju. U\u015bci\u015bli\u0142, \u017ce chodzi m.in. o wyniki z tego dnia, w kt\u00f3rym wzrost potwierdzonych przypadk\u00f3w zaka\u017ce\u0144 w Polsce wyni\u00f3s\u0142 powy\u017cej pi\u0119ciuset.\n\nPowiedzia\u0142, \u017ce laboratorium to stwierdzi\u0142o wtedy zaka\u017cenie w przypadku 73 przebadanych pr\u00f3bek. \"Na dzi\u015b jeszcze nie prostujemy tego wyniku. Laboratorium w Zabrzu zosta\u0142o zawieszone w wykonywaniu obowi\u0105zk\u00f3w na rzecz pa\u0144stwa i zobowi\u0105zane do przekazania wszystkich posiadanych pr\u00f3bek do Pa\u0144stwowego Zak\u0142adu Higieny\" - podkre\u015bli\u0142 Andrusiewicz. Wyja\u015bni\u0142, \u017ce PAH potwierdzi zgodno\u015b\u0107 wynik\u00f3w z rzeczywisto\u015bci\u0105.\n\nWed\u0142ug informacji z ubieg\u0142ego tygodnia, w laboratorium w Zabrzu zaka\u017cenie SARS-CoV-2 wykryto w pr\u00f3bkach 22 pacjent\u00f3w i pracownik\u00f3w szpitala w Jastrz\u0119biu-Zdroju. W zwi\u0105zku z tym szpital poinformowa\u0142 w niedziel\u0119 o wstrzymaniu przyj\u0119\u0107 z powodu zagro\u017cenia epidemicznego i wdro\u017ceniu innych procedur bezpiecze\u0144stwa.\n\nWkr\u00f3tce okaza\u0142o si\u0119 jednak, \u017ce wyniki bada\u0144 laboratoryjnych by\u0142y nieprawid\u0142owe i trzeba je by\u0142o powt\u00f3rzy\u0107. We wtorek plac\u00f3wka informowa\u0142a, \u017ce \"w \u017cadnej z przebadanych dotychczas pr\u00f3bek pobranych od pacjent\u00f3w i pracownik\u00f3w Wojew\u00f3dzkiego Szpitala Specjalistycznego nr 2 Jastrz\u0119biu-Zdroju nie potwierdzono koronawirusa\".\n\nZ powodu epidemii koronawirusa w szpitalach zaka\u017anych zaczyna brakowa\u0107 \u015brodk\u00f3w ochrony personalnej dla lekarzy i piel\u0119gniarek. To w\u0142a\u015bnie oni s\u0105 teraz na pierwszej linii frontu. Wesprzyj zbi\u00f3rk\u0119 i pom\u00f3\u017c naszym bohaterom!\n\nDalszy ci\u0105g materia\u0142u pod wideo\n\n(pmd)", "keywords": [], "meta_keywords": [""], "tags": [], "authors": [], "publish_date": "Wed Apr 22 12:53:48 2020", "summary": "", "article_html": "", "meta_description": "Do zawieszenia dzia\u0142alno\u015bci laboratorium dosz\u0142o w Zabrzu - powiedzia\u0142 rzecznik Ministerstwa Zdrowia Wojciech Andrusiewicz. Wszystkie pr\u00f3bki zosta\u0142y stamt\u0105d przekazane do Pa\u0144stwowego Zak\u0142adu Higieny, w kt\u00f3rym maj\u0105 zosta\u0107 zweryfikowane.", "meta_lang": "pl", "meta_favicon": "https://ocdn.eu/wiadomosciucs/favicons/favicon-16x16.png", "meta_data": {"viewport": "width=device-width, initial-scale=1.0, maximum-scale=1.0, user-scalable=no", "referrer": "unsafe-url", "DC.Identifier": "aef70ed3-e771-46c3-a1ab-f5eac74c3b27", "pkg-uuid": "aef70ed3-e771-46c3-a1ab-f5eac74c3b27", "detailType": "article", "serviceUuid": "b177a2c9-166f-4113-9b28-185bbe554807", "robots": "max-image-preview:large", "description": "Do zawieszenia dzia\u0142alno\u015bci laboratorium dosz\u0142o w Zabrzu - powiedzia\u0142 rzecznik Ministerstwa Zdrowia Wojciech Andrusiewicz. Wszystkie pr\u00f3bki zosta\u0142y stamt\u0105d przekazane do Pa\u0144stwowego Zak\u0142adu Higieny, w kt\u00f3rym maj\u0105 zosta\u0107 zweryfikowane.", "og": {"title": "Laboratorium zawieszone. Powodem du\u017ca liczba b\u0142\u0119dnych wynik\u00f3w test\u00f3w na koronawirusa", "description": "Do zawieszenia dzia\u0142alno\u015bci laboratorium dosz\u0142o w Zabrzu - powiedzia\u0142 rzecznik Ministerstwa Zdrowia Wojciech Andrusiewicz. Wszystkie pr\u00f3bki zosta\u0142y stamt\u0105d przekazane do Pa\u0144stwowego Zak\u0142adu Higieny, w kt\u00f3rym maj\u0105 zosta\u0107 zweryfikowane.", "image": {"identifier": "https://ocdn.eu/pulscms-transforms/1/RDYk9kpTURBXy80ZjUyZjNhZTM1YmMyNWVlZjg5MzI3YjY1NDhhMWI1Ni5qcGeTlQMAzQHCzRpAzQ7FkwmmMGZhYmIxBpMFzQSwzQJ23gABoTAB/o-sytuacji-w-laboratorium-poinformowal-rzecznik-mz-wojciech-andrusiewicz.jpg", "width": 1200, "height": 630, "type": "image/jpeg"}, "url": "https://wiadomosci.onet.pl/slask/koronawirus-zabrze-laboratorium-zawieszone-z-powodu-blednych-wynikow-testow/ewlrsh0", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-04-22 12:53:48+0200"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "Do zawieszenia dzia\u0142alno\u015bci laboratorium dosz\u0142o w Zabrzu - powiedzia\u0142 rzecznik Ministerstwa Zdrowia Wojciech Andrusiewicz. Wszystkie pr\u00f3bki zosta\u0142y stamt\u0105d przekazane do Pa\u0144stwowego Zak\u0142adu Higieny, w kt\u00f3rym maj\u0105 zosta\u0107 zweryfikowane.", "title": "Laboratorium zawieszone. Powodem du\u017ca liczba b\u0142\u0119dnych wynik\u00f3w test\u00f3w na koronawirusa", "site": "OnetWiadomosci", "image": "https://ocdn.eu/pulscms-transforms/1/FYmktkpTURBXy80ZjUyZjNhZTM1YmMyNWVlZjg5MzI3YjY1NDhhMWI1Ni5qcGeSlQMAzQHCzRpAzQ7FkwXNBLDNAlg"}}, "canonical_link": "https://wiadomosci.onet.pl/slask/koronawirus-zabrze-laboratorium-zawieszone-z-powodu-blednych-wynikow-testow/ewlrsh0"}