{"source_url": "https://www.laleggepertutti.it", "url": "https://www.laleggepertutti.it/410990_piu-soldi-in-arrivo-per-i-disabili", "title": "Pi\u00f9 soldi in arrivo per i disabili", "top_image": "https://www.laleggepertutti.it/wp-content/uploads/2020/06/disabile.jpg", "meta_img": "https://www.laleggepertutti.it/wp-content/uploads/2020/06/disabile.jpg", "images": ["https://www.laleggepertutti.it/wp-content/themes/llpt-child/images/top-arrow.png", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20600%20400%22%3E%3C/svg%3E", "https://www.laleggepertutti.it/wp-content/uploads/userphoto/27.thumbnail.png", "https://www.laleggepertutti.it/wp-content/uploads/userphoto/2.jpg", "https://www.laleggepertutti.it/wp-content/themes/llpt-child/images/la-legge-per-tutti.png", "https://secure.gravatar.com/avatar/297b63a3583dd9406bf2bee38b238989727243eb4b698261a78cb25ad1fef15c?s=32&d=mm&r=g", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%2032%2032%22%3E%3C/svg%3E", "https://www.laleggepertutti.it/wp-content/uploads/2020/06/disabile-600x400.jpg", "https://www.laleggepertutti.it/wp-content/uploads/2020/06/disabile.jpg", "https://www.laleggepertutti.it/wp-content/themes/llpt-child/images/blue-strip-2.png", "https://www.laleggepertutti.it/wp-content/themes/llpt-child/images/footer-img.png", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20210%20140%22%3E%3C/svg%3E", "https://www.laleggepertutti.it/wp-content/themes/llpt-child/images/news-letter.png", "https://www.laleggepertutti.it/wp-content/themes/llpt-child/images/nws-srch-pic.png", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%2045%2045%22%3E%3C/svg%3E", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%20120%20115%22%3E%3C/svg%3E", "data:image/svg+xml,%3Csvg%20xmlns=%22http://www.w3.org/2000/svg%22%20viewBox=%220%200%2086%2086%22%3E%3C/svg%3E", "https://www.laleggepertutti.it/wp-content/themes/llpt-child/images/cv-curriculum.png"], "movies": [], "text": "La Corte Costituzionale ha stabilito che l\u2019attuale assegno di 258 euro mensili per il mantenimento non \u00e8 sufficiente.\n\nUna somma che \u00abnon assicura i mezzi necessari per vivere\u00bb: cos\u00ec la Corte Costituzionale ha definito i 285,66 euro mensili per i disabili gravi, invalidi civili totali che non possono lavorare. Una decisione che \u00e8 innanzitutto un atto di civilt\u00e0 nei confronti di chi si trova in serie difficolt\u00e0 economiche e sanitarie e apre la strada all\u2019innalzamento dei tetti di mantenimento, per un importo quasi triplicato. Vediamo pi\u00f9 in dettaglio cosa hanno deciso i giudici.\n\nIl caso concreto\n\nDavanti alla Consulta \u00e8 finito il caso, sollevato dalla Corte d\u2019Appello di Torino, di un disabile affetto da tetraplegia spastica neonatale, incapace di svolgere i pi\u00f9 elementari atti quotidiani della vita e di comunicare con l\u2019esterno.\n\nPercepiva mensilmente 285,66 euro: cifra insufficiente, per la Corte, a garantirgli la sopravvivenza, quindi incostituzionale, dal momento che la nostra Carta fondamentale prevede che chi non pu\u00f2 lavorare per gravi problemi di salute ha comunque diritto al mantenimento e all\u2019assistenza sociale [1]. Da qui, la necessit\u00e0 di aumentare gli importi a favore di queste persone svantaggiate.\n\nChi ha diritto al beneficio\n\nLa Consulta ha deciso che debba essere riconosciuto a tutti gli invalidi civili totali maggiorenni che non sono in condizione di lavorare e che abbiano un reddito basso il cosiddetto \u00abincremento al milione\u00bb (con riferimento alle lire), cio\u00e8 una cifra pari a 516,46 euro, in tredici mensilit\u00e0. In realt\u00e0 la cifra \u00e8 ancora pi\u00f9 alta: 651,51 euro, per effetto dell\u2019inflazione. La somma, gi\u00e0 riconosciuta per alcuni trattamenti pensionistici, veniva data, finora, unicamente ai disabili gravi che hanno compiuto sessant\u2019anni [2].\n\nDa oggi in poi \u2013 la Corte ha specificato, infatti, che il provvedimento non \u00e8 retroattivo e vale, quindi, solo per il futuro, a partire dalla pubblicazione in Gazzetta ufficiale \u2013 potranno beneficiarne tutti gli invalidi civili totali che abbiano compiuto i diciott\u2019anni e che non godano di un reddito annuo pari o superiore a 6.713,98 euro.\n\nLa Consulta ha anche pungolato il Parlamento, al riguardo, ricordandogli di avere il potere di intervenire su questo terreno, per rendere pi\u00f9 dignitose le condizioni di vita dei nati con patologie gravissime: \u00abResta ferma la possibilit\u00e0 per il legislatore di rimodulare la disciplina delle misure assistenziali vigenti \u2013 si legge su una stringata nota dell\u2019ufficio stampa della Corte Costituzionale \u2013 purch\u00e9 idonee a garantire agli invalidi civili totali l\u2019effettivit\u00e0 dei diritti loro riconosciuti dalla Costituzione\u00bb.", "keywords": [], "meta_keywords": [""], "tags": [], "authors": ["Angelo Greco"], "publish_date": null, "summary": "", "article_html": "", "meta_description": "La Corte Costituzionale ha stabilito che l'attuale assegno di 258 euro mensili per il mantenimento non \u00e8 sufficiente.", "meta_lang": "it", "meta_favicon": "https://www.laleggepertutti.it/wp-content/uploads/2020/06/cropped-logoblu_llpt-32x32.png", "meta_data": {"viewport": "width=device-width, initial-scale=1", "google-site-verification": "gQZCj6Dmv2GElvddPVHnTm6lQXBhYlABDjKzrD4TaZQ", "og": {"title": "Pi\u00f9 soldi in arrivo per i disabili", "type": "article", "url": "https://www.laleggepertutti.it/410990_piu-soldi-in-arrivo-per-i-disabili", "site_name": "La Legge per Tutti", "image": "https://www.laleggepertutti.it/wp-content/uploads/2020/06/disabile.jpg"}, "twitter": {"card": "summary", "site": "@laleggepertutti", "creator": "@laleggepertutti", "url": "https://www.laleggepertutti.it/410990_piu-soldi-in-arrivo-per-i-disabili", "title": "Pi\u00f9 soldi in arrivo per i disabili", "image": "https://www.laleggepertutti.it/wp-content/uploads/2020/06/disabile.jpg"}, "description": "La Corte Costituzionale ha stabilito che l'attuale assegno di 258 euro mensili per il mantenimento non \u00e8 sufficiente.", "robots": "max-image-preview:large", "author": "Redazione", "generator": "Site Kit by Google 1.152.1", "msapplication-TileImage": "https://www.laleggepertutti.it/wp-content/uploads/2020/06/cropped-logoblu_llpt-270x270.png", "category": "Diritto e Fisco", "article_id": 410990, "url": "https://www.laleggepertutti.it/410990_piu-soldi-in-arrivo-per-i-disabili", "article_title": "Pi\u00f9 soldi in arrivo per i disabili", "author_id": 27, "author_name": "Redazione", "article_date": "24-06-2020"}, "canonical_link": "https://www.laleggepertutti.it/410990_piu-soldi-in-arrivo-per-i-disabili"}