{"source_url": "https://www.gunes.com", "url": "https://www.gunes.com//dunya/dogu-afrikada-dehset-cekirge-istilasi-1071009", "title": "Do\u011fu Afrika \u00f6ncekilerden 20 kat b\u00fcy\u00fck \u00e7ekirge istilas\u0131yla kar\u015f\u0131 kar\u015f\u0131ya", "top_image": "https://cdnarchive.gunes.com/Documents/Gunes/images/2020/04/10/dogu-afrikada-dehset-ceki-782_2-41.jpg", "meta_img": "https://cdnarchive.gunes.com/Documents/Gunes/images/2020/04/10/dogu-afrikada-dehset-ceki-782_2-41.jpg", "images": ["https://cdn.gunes.com/resize/265x150/Documents/Gunes/images/2025/05/11/rumeysa-ozturk-ozgurlugum-457_2-41.jpg", "https://cdn.gunes.com/resize/406x562/Documents/Gunes/images/2025/05/16/gurme-sehir-listesinde-sa-613.jpg", "https://cdn.gunes.com/resize/265x150/Documents/Gunes/images/2025/05/15/katil-israil-soykirima-de-997_2-41.jpg", "https://cdn.gunes.com/resize/190x100/Documents/Gunes/images/2025/05/15/meteorolojiden-flas-uyari-521_2-41.jpg", "https://cdn.gunes.com/resize/265x150/Documents/Gunes/images/2025/05/08/berlinde-2024te-bebeklere-770_2-41.jpg", "https://cdn.gunes.com/resize/265x150/Documents/Gunes/images/2025/05/15/abd-turkiyeye-300-milyon--295_2-41.jpg", "https://cdn.gunes.com/resize/190x100/Documents/Gunes/images/2025/05/15/harika-avcidan-yurek-burk-982_2-41.jpg", "https://cdn.gunes.com/resize/406x562/Documents/Gunes/images/2025/05/16/yapay-issiz-muhendisti-ku-905.jpg", "https://cdn.gunes.com/resize/406x562/Documents/Gunes/images/", "https://cdn.gunes.com/resize/190x100/Documents/Gunes/images/2025/05/15/basketbol-super-liginde-3-199_2-41.jpg", "https://www.gunes.com/img/google-news-logo.svg", "https://cdn.gunes.com/resize/400x220/Documents/Gunes/images/2025/05/15/altin-dustu-mu-cikti-mi-g-730_2-41.jpg", "https://cdn.gunes.com/resize/265x150/Documents/Gunes/images/2025/05/16/yapay-issiz-muhendisti-ku-214_2-41.jpg", "https://cdn.gunes.com/resize/190x100/Documents/Gunes/images/2025/05/15/okan-buruktan-victor-osim-718_2-41.jpg", "https://cdn.gunes.com/resize/406x562/Documents/Gunes/images/2025/05/16/yildiz-asyali-ucuncu-kez--615.jpg", "https://cdn.gunes.com/resize/406x562/Documents/Gunes/images/2025/05/16/yusuf-akcicek-ve-ismail-y-548.jpg", "https://cdnarchive.gunes.com/Documents/Gunes/images/resize/816x459/Documents/Gunes/images/2020/04/10/dogu-afrikada-dehset-ceki-782_2-41.jpg", "https://cdn.gunes.com/resize/265x150/Documents/Gunes/images/2025/05/08/iranda-5-buyuklugunde-kor-908_2-41.jpg", "https://www.gunes.com/images/google-play.png?v=1.1", "https://cdn.gunes.com/resize/400x220/Documents/Gunes/images/2025/05/15/selvi-boylum-al-yazmaliml-386_2-41.jpg", "https://cdn.gunes.com/resize/406x562/Documents/Gunes/images/2025/05/15/selvi-boylum-al-yazmaliml-386.jpg", "https://cdn.gunes.com/resize/190x100/Documents/Gunes/images/2025/05/15/1-ton-250-kilogramlik-dev-283_2-41.jpg", "https://img3.aksam.com.tr/folders/app-gallery.jpg", "https://cdn.gunes.com/resize/406x562/Documents/Gunes/images/2025/05/16/olmek-istedigi-iddia-edil-905.jpg", "https://cdn.gunes.com/resize/406x562/Documents/Gunes/images/2025/05/16/murat-dalkilic-11-burun-a-806.jpg", "https://cdnarchive.gunes.com/Documents/Gunes/images/2020/04/10/dogu-afrikada-dehset-ceki-782_2-43.jpg", "https://cdn.gunes.com/resize/265x150/Documents/Gunes/images/2025/05/10/bilim-insanlari-tarafinda-676_2-41.jpg", "https://cdn.gunes.com/resize/406x562/Documents/Gunes/images/2025/05/16/super-ligde-haftanin-perd-166.jpg", "https://cdn.gunes.com/resize/190x100/Documents/Gunes/images/2025/05/15/siyah-kalp-dizisi-final-y-458_2-41.jpg", "https://cdn.gunes.com/resize/265x150/Documents/Gunes/images/2025/05/14/f-35-savas-ucaklari-abdni-977_2-41.jpg", "https://cdnarchive.gunes.com/Documents/Gunes/images/2020/04/10/dogu-afrikada-dehset-ceki-782_2-41.jpg", "https://cdn.gunes.com/resize/406x562/Documents/Gunes/images/2025/05/16/fenomen-ogretmen-siber-zo-399.jpg", "https://cdn.gunes.com/resize/265x150/Documents/Gunes/images/2025/05/13/turkiyenin-f-35lere-sahip-730_2-41.jpg", "https://www.gunes.com/images/apple-store.png", "https://cdn.gunes.com/resize/400x220/Documents/Gunes/images/2025/05/15/bakanliktan-10-sehre-sari-951_2-41.jpg"], "movies": [], "text": "BM, koronavir\u00fcs salg\u0131n\u0131yla m\u00fccadele etmeye \u00e7al\u0131\u015fan Do\u011fu Afrika \u00fclkelerinin gelecek ya\u011fmur d\u00f6neminde \u00f6ncekilerin 20 kat\u0131 b\u00fcy\u00fckl\u00fckte bir \u00e7ekirge istilas\u0131yla kar\u015f\u0131la\u015fabilece\u011fini bildirdi.\n\nBirle\u015fmi\u015f Milletler (BM), yeni tip koronavir\u00fcs (Kovid-19) salg\u0131n\u0131yla m\u00fccadele etmeye \u00e7al\u0131\u015fan Do\u011fu Afrika \u00fclkelerinin gelecek ya\u011fmur d\u00f6neminde \u00f6ncekilerin 20 kat\u0131 b\u00fcy\u00fckl\u00fckte bir \u00e7ekirge istilas\u0131yla kar\u015f\u0131la\u015fabilece\u011fini bildirdi.\n\nBM G\u0131da ve Tar\u0131m \u00d6rg\u00fct\u00fcnden (FAO) yap\u0131lan a\u00e7\u0131klamada, Kovid-19\u2019a ra\u011fmen b\u00f6lge \u00fclkelerinde \u00e7\u00f6l \u00e7ekirgesi istilas\u0131na kar\u015f\u0131 ila\u00e7lama \u00e7al\u0131\u015fmalar\u0131n\u0131n s\u00fcrd\u00fcr\u00fcld\u00fc\u011f\u00fc kaydedildi.\n\n\u015eimdiye kadar 10 \u00fclkede 240 bin hektarl\u0131k alan\u0131n ila\u00e7land\u0131\u011f\u0131 ve 750 ki\u015fiye kontrol operasyonlar\u0131na ili\u015fkin e\u011fitim verildi\u011fi belirtilen a\u00e7\u0131klamada, \u00f6zellikle Kenya, Etiyopya ve Somali\u2019deki durumun alarm verici seviyede oldu\u011funa i\u015faret edildi.\n\nKontrol \u00e7al\u0131\u015fmalar\u0131 h\u0131zland\u0131r\u0131lmazsa \u00e7\u00f6l \u00e7ekirgesi s\u00fcr\u00fclerinin bu ya\u011fmur d\u00f6neminde \u00f6ncekinden 20 kat daha b\u00fcy\u00fck olabilece\u011fi ifade edilen a\u00e7\u0131klamada, halihaz\u0131rda g\u0131da yetersizli\u011fi ya\u015fayan milyonlarca Do\u011fu Afrikal\u0131 i\u00e7in durumun ciddile\u015fece\u011fi vurguland\u0131.\n\nA\u00e7\u0131klamada, i\u00e7 sava\u015f\u0131n y\u0131k\u0131c\u0131 etkileriyle kar\u015f\u0131la\u015fan Yemen ile \u0130ran'\u0131n da tehdit alt\u0131nda oldu\u011fu belirtildi.\n\nAylard\u0131r Do\u011fu Afrika ve Orta Do\u011fu \u00fclkelerindeki tarlalara zarar veren \u00e7ekirge s\u00fcr\u00fcleri, her g\u00fcn 150 kilometre yol katedebiliyor.\n\nBir kilometrekarede yer alan 40-80 milyon \u00e7ekirge, sadece bir g\u00fcnde 35 bin ki\u015fiye yetecek g\u0131day\u0131 t\u00fcketebiliyor.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "BM, koronavir\u00fcs salg\u0131n\u0131yla m\u00fccadele etmeye \u00e7al\u0131\u015fan Do\u011fu Afrika \u00fclkelerinin gelecek ya\u011fmur d\u00f6neminde \u00f6ncekilerin 20 kat\u0131 b\u00fcy\u00fckl\u00fckte bir \u00e7ekirge istilas\u0131yla kar\u015f\u0131la\u015fabilece\u011fini bildirdi.)", "meta_lang": "en", "meta_favicon": "/img/favicon.ico?v=1.0", "meta_data": {"viewport": "width=device-width, initial-scale=1.0", "title": "Do\u011fu Afrika \u00f6ncekilerden 20 kat b\u00fcy\u00fck \u00e7ekirge istilas\u0131yla kar\u015f\u0131 kar\u015f\u0131ya", "description": "BM, koronavir\u00fcs salg\u0131n\u0131yla m\u00fccadele etmeye \u00e7al\u0131\u015fan Do\u011fu Afrika \u00fclkelerinin gelecek ya\u011fmur d\u00f6neminde \u00f6ncekilerin 20 kat\u0131 b\u00fcy\u00fckl\u00fckte bir \u00e7ekirge istilas\u0131yla kar\u015f\u0131la\u015fabilece\u011fini bildirdi.)", "keyword": "africa,afrika,bat\u0131 afrika,g\u00fcney afrika,kuzey afrika,do\u011fu afrika,\u00e7ekirge,istila,\u00e7ekirge istilas\u0131,bm", "og": {"title": "Do\u011fu Afrika \u00f6ncekilerden 20 kat b\u00fcy\u00fck \u00e7ekirge istilas\u0131yla kar\u015f\u0131 kar\u015f\u0131ya", "type": "article", "url": "https://www.gunes.com/dunya/dogu-afrikada-dehset-cekirge-istilasi-1071009", "image": "https://cdnarchive.gunes.com/Documents/Gunes/images/2020/04/10/dogu-afrikada-dehset-ceki-782_2-41.jpg", "site_name": "gunes.com", "description": "Yaz\u0131n\u0131n devam\u0131 i\u00e7in t\u0131klay\u0131n\u0131z...", "locale": "tr_TR"}, "article": {"section": {"type": "Home Page"}}, "twitter": {"card": "summary_large_image", "site": "@gunes_gazetesi", "image": {"src": "https://cdnarchive.gunes.com/Documents/Gunes/images/2020/04/10/dogu-afrikada-dehset-ceki-782_2-41.jpg"}, "title": "Do\u011fu Afrika \u00f6ncekilerden 20 kat b\u00fcy\u00fck \u00e7ekirge istilas\u0131yla kar\u015f\u0131 kar\u015f\u0131ya", "description": "Haberin devam\u0131 i\u00e7in t\u0131klay\u0131n\u0131z...", "creator": "@gunes_gazetesi", "domain": "https://www.gunes.com/dunya/dogu-afrikada-dehset-cekirge-istilasi-1071009"}}, "canonical_link": "https://www.gunes.com/dunya/dogu-afrikada-dehset-cekirge-istilasi-1071009"}