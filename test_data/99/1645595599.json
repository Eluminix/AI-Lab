{"source_url": "https://www.milliyet.com.tr", "url": "https://www.milliyet.com.tr/pembenar/nefes-egzersizi-sinav-kaygisina-iyi-geliyor-6245027", "title": "Nefes egzersizi s\u0131nav kayg\u0131s\u0131na iyi geliyor!", "top_image": "https://image.milimaj.com/i/milliyet/75/0x0/5ef5ee725542870edc13c2f4.jpg", "meta_img": "https://image.milimaj.com/i/milliyet/75/0x0/5ef5ee725542870edc13c2f4.jpg", "images": ["https://static.milliyet.com.tr/images/common/milliyet75-torch.svg?v=5", "https://static.milliyet.com.tr/images/common/_youtube.svg", "https://image.milimaj.com/i/milliyet/75/0x0/5ef5ee725542870edc13c2f4.jpg", "https://static.milliyet.com.tr/images/milliyet/x-logo-white.svg", "https://static.milliyet.com.tr/images/milliyet/milliyet_dijital_logo.svg?v=4", "https://static.milliyet.com.tr/images/pembenar/pembenar-logo.svg?v=1", "https://static.milliyet.com.tr/images/common/milliyet-icon.svg?v=5", "https://static.milliyet.com.tr/images/common/_tiktok.svg", "https://static.milliyet.com.tr/images/common/_instagram.svg", "https://image.milimaj.com/i/milliyet/75/0x0/6826d147e24ef2ba86bc20c9.jpg"], "movies": ["https://www.youtube.com/embed/zWeSgeBoYdA?enablejsapi=1"], "text": "Sa\u011fl\u0131k Bilimleri \u00dcniversitesi (SB\u00dc) Rekt\u00f6r Yard\u0131mc\u0131s\u0131 Prof. Dr. Mustafa Gerek, Y\u00fcksek\u00f6\u011fretim Kurumlar\u0131 S\u0131nav\u0131'na (YKS) girecek adaylara tavsiyelerde bulunarak, kayg\u0131yla m\u00fccadeleye ili\u015fkin bilgi verdi.\n\nHaberin Devam\u0131\n\nKovid-19 salg\u0131n\u0131yla m\u00fccadelede s\u0131navlara haz\u0131rlanan gen\u00e7lerin daha fazla stres, kayg\u0131 ve endi\u015fe ta\u015f\u0131d\u0131\u011f\u0131n\u0131 ifade eden Gerek, \u00f6\u011frencilerin bu konudaki kayg\u0131 ve korkular\u0131n\u0131 mutlaka aileleriyle payla\u015fmalar\u0131 gerekti\u011fini belirtti.\n\nTelevizyonda ve sosyal medyada koronavir\u00fcsle ilgili yer alan haberlerin s\u0131nav kayg\u0131s\u0131n\u0131 art\u0131rd\u0131\u011f\u0131n\u0131 vurgulayan Gerek, \"Bu s\u00fcre\u00e7te gen\u00e7ler, bu haberlerden gerekli olmad\u0131k\u00e7a uzak durmal\u0131lar. Oysa al\u0131nacak basit tedbirler bula\u015fma riskini en aza indirmektedir. S\u0131nav salonlar\u0131nda fiziki mesafenin korunaca\u011f\u0131 ve maske kullanma izni verildi\u011fi yetkililer taraf\u0131ndan a\u00e7\u0131klanmas\u0131n\u0131n bu kayg\u0131y\u0131 azaltmas\u0131 beklenmektedir.\" ifadesini kulland\u0131.\n\nProf. Dr. Gerek, s\u0131nav kayg\u0131s\u0131 ya\u015fayan ve yeni tip koronavir\u00fcse (Kovid-19) yakalama endi\u015fesi ta\u015f\u0131yan \u00e7ocuklara destek olunmas\u0131 gerekti\u011fine i\u015faret ederek, \u015fu de\u011ferlendirmelerde bulundu:\n\nHaberin Devam\u0131\n\n\"S\u0131nav kayg\u0131s\u0131, \u00f6\u011frenilen bilginin s\u0131nav s\u0131ras\u0131nda etkili bir bi\u00e7imde kullan\u0131lmas\u0131na engel olan ve ba\u015far\u0131n\u0131n d\u00fc\u015fmesine yol a\u00e7an endi\u015fe halidir. Kendisini huzursuzluk, endi\u015fe, tedirginlik, s\u0131k\u0131nt\u0131, ba\u015far\u0131s\u0131zl\u0131k korkusu, \u00e7al\u0131\u015fmaya isteksizlik, mide bulant\u0131s\u0131, ta\u015fikardi, titreme, a\u011f\u0131z kurulu\u011fu, i\u00e7 s\u0131k\u0131nt\u0131s\u0131, terleme, uyku d\u00fczeninde bozukluklar, kar\u0131n a\u011fr\u0131lar\u0131, bedensel yak\u0131nmalar, dikkat ve konsantrasyonda bozulma, kendine g\u00fcvende azalma, yetersiz ve de\u011fersiz g\u00f6rme gibi belirtilerle g\u00f6sterir. \u00d6\u011frenciyi fark\u0131nda olmadan kendi davran\u0131\u015f\u0131n\u0131 denetleyemez hale gelir. Aileler bu durumu yak\u0131ndan g\u00f6zlemelidir.\"\n\nAilelere \u00e7ocuklar\u0131ndaki s\u0131nav kayg\u0131s\u0131n\u0131 azaltmak i\u00e7in b\u00fcy\u00fck g\u00f6rev d\u00fc\u015ft\u00fc\u011f\u00fcn\u00fc anlatan Prof. Dr. Gerek, \"Bu kayg\u0131y\u0131 azaltmak i\u00e7in uyku saatini d\u00fczenlemek, erken yat\u0131p erken kalkmak \u00f6nemli. Kayg\u0131 devam ediyorsa adaylar, diyafram nefesiyle yap\u0131lan egzersizleri deneyerek rahatlayabilirler. Kayg\u0131 \u00e7ok y\u00fcksek d\u00fczeyde ise mutlaka bir uzmandan destek almalar\u0131 gerekebilir.\" diye konu\u015ftu.", "keywords": [], "meta_keywords": ["konsantrasyon", "yuksekogretim", "universitesi", "televizyon", "universite", "mucadele", "davranis", "diyafram", "haberler", "yardimci", "egzersiz", "cocuklar", "gencler", "guvende", "belirti", "tavsiye", "ogrenci", "mustafa", "fizik\u00ee", "rektor", "bilgin", "mesafe", "tedbir", "saglik", "yardim", "endise", "sinavi", "basari", "isaret", "destek", "salgin", "gorev", "korku", "durum", "haber", "bicim", "cocuk", "basar", "salon", "bilgi", "bilim", "beden", "medya", "ifade", "nefes", "duzen", "duzey", "kurum", "kaygi", "yetki", "guven", "surec", "engel", "maske", "uzman", "sinav", "uyku", "duru", "konu", "genc", "ilgi", "risk", "agiz", "izin", "guve", "aday", "etki", "aile", "saat", "hale", "fark", "dur", "hal", "kar", "ken", "h\u00e2l", "k\u00e2r", "sag", "yol"], "tags": [], "authors": ["Haber Merkezi\u0307", "Dt. Pertev K\u00f6kdemir", "Havuz Suyundaki Klorun Di\u015f Ve Di\u015f Etlerine Etkisi", "Duygu Sevin\u00e7 Sevin", "- May\u0131s Haftas\u0131 Bur\u00e7 Yorumlar\u0131", "'Gizli Sakl\u0131 Ne Varsa Ortaya \u00c7\u0131kabilir'", "Di\u015f S\u0131kma Probleminden Kurtulman\u0131n Yolu", "May\u0131s Haftal\u0131k Bur\u00e7 Yorumlar\u0131", "En G\u00fc\u00e7l\u00fc Frekansta Ya\u015fanacak Bir Bulu\u015fma", "Astrolog Asl\u0131han Doktoro\u011flu"], "publish_date": null, "summary": "", "article_html": "", "meta_description": "Y\u00fcksek\u00f6\u011fretim Kurumlar\u0131 S\u0131nav\u0131'na girecek adaylar\u0131n, uyku saatlerine dikkat etmeleri ve diyafram nefes egzersizleri ile s\u0131nav kayg\u0131s\u0131n\u0131 azaltabilecekleri \u00f6nerisinde bulunuldu.", "meta_lang": "tr", "meta_favicon": "https://static.milliyet.com.tr/favicon/favicon-16x16.png", "meta_data": {"viewport": "width=device-width, initial-scale=1.0", "og": {"url": "https://www.milliyet.com.tr/pembenar/nefes-egzersizi-sinav-kaygisina-iyi-geliyor-6245027", "title": "Nefes egzersizi s\u0131nav kayg\u0131s\u0131na iyi geliyor!", "type": "article", "image": "https://image.milimaj.com/i/milliyet/75/0x0/5ef5ee725542870edc13c2f4.jpg", "site_name": "Milliyet", "description": "Y\u00fcksek\u00f6\u011fretim Kurumlar\u0131 S\u0131nav\u0131'na girecek adaylar\u0131n, uyku saatlerine dikkat etmeleri ve diyafram nefes egzersizleri ile s\u0131nav kayg\u0131s\u0131n\u0131 azaltabilecekleri \u00f6nerisinde bulunuldu."}, "description": "Y\u00fcksek\u00f6\u011fretim Kurumlar\u0131 S\u0131nav\u0131'na girecek adaylar\u0131n, uyku saatlerine dikkat etmeleri ve diyafram nefes egzersizleri ile s\u0131nav kayg\u0131s\u0131n\u0131 azaltabilecekleri \u00f6nerisinde bulunuldu.", "twitter": {"card": "summary_large_image", "site": "@Milliyet", "creator": "@Milliyet", "url": "https://www.milliyet.com.tr/pembenar/nefes-egzersizi-sinav-kaygisina-iyi-geliyor-6245027", "title": "Nefes egzersizi s\u0131nav kayg\u0131s\u0131na iyi geliyor!", "description": "Y\u00fcksek\u00f6\u011fretim Kurumlar\u0131 S\u0131nav\u0131'na girecek adayl...", "image": "https://image.milimaj.com/i/milliyet/75/0x0/5ef5ee725542870edc13c2f4.jpg"}, "keywords": "konsantrasyon,yuksekogretim,universitesi,televizyon,universite,mucadele,davranis,diyafram,haberler,yardimci,egzersiz,cocuklar,gencler,guvende,belirti,tavsiye,ogrenci,mustafa,fizik\u00ee,rektor,bilgin,mesafe,tedbir,saglik,yardim,endise,sinavi,basari,isaret,destek,salgin,gorev,korku,durum,haber,bicim,cocuk,basar,salon,bilgi,bilim,beden,medya,ifade,nefes,duzen,duzey,kurum,kaygi,yetki,guven,surec,engel,maske,uzman,sinav,uyku,duru,konu,genc,ilgi,risk,agiz,izin,guve,aday,etki,aile,saat,hale,fark,dur,hal,kar,ken,h\u00e2l,k\u00e2r,sag,yol", "title": "Nefes egzersizi s\u0131nav kayg\u0131s\u0131na iyi geliyor!", "datePublished": "2020-06-26T15:50:00+03:00", "dateModified": "2020-06-26T15:49:59+03:00", "url": "https://www.milliyet.com.tr/pembenar/nefes-egzersizi-sinav-kaygisina-iyi-geliyor-6245027", "articleSection": "news", "articleAuthor": "HABER MERKEZ\u0130", "creators": "eozdemir", "robots": "max-image-preview:large, max-video-preview:-1", "Classification": "News"}, "canonical_link": "https://www.milliyet.com.tr/pembenar/nefes-egzersizi-sinav-kaygisina-iyi-geliyor-6245027"}