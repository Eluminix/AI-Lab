{"source_url": "https://www.gunes.com", "url": "https://www.gunes.com//dunya/abdnin-baskenti-washingtonda-gosteriler-nedeniyle-sokaga-cikma-yasagi-basladi-1078978", "title": "ABD'nin ba\u015fkenti Washington'da g\u00f6steriler nedeniyle soka\u011fa \u00e7\u0131kma yasa\u011f\u0131 ba\u015flad\u0131", "top_image": "https://cdnarchive.gunes.com/Documents/Gunes/images/2020/06/02/abdnin-baskenti-washingto-887_2-41.jpg", "meta_img": "https://cdnarchive.gunes.com/Documents/Gunes/images/2020/06/02/abdnin-baskenti-washingto-887_2-41.jpg", "images": ["https://cdn.gunes.com/resize/265x150/Documents/Gunes/images/2025/05/11/rumeysa-ozturk-ozgurlugum-457_2-41.jpg", "https://cdn.gunes.com/resize/406x562/Documents/Gunes/images/2025/05/16/gurme-sehir-listesinde-sa-613.jpg", "https://cdn.gunes.com/resize/265x150/Documents/Gunes/images/2025/05/15/katil-israil-soykirima-de-997_2-41.jpg", "https://cdn.gunes.com/resize/190x100/Documents/Gunes/images/2025/05/15/meteorolojiden-flas-uyari-521_2-41.jpg", "https://cdn.gunes.com/resize/265x150/Documents/Gunes/images/2025/05/08/berlinde-2024te-bebeklere-770_2-41.jpg", "https://cdn.gunes.com/resize/265x150/Documents/Gunes/images/2025/05/15/abd-turkiyeye-300-milyon--295_2-41.jpg", "https://cdn.gunes.com/resize/190x100/Documents/Gunes/images/2025/05/15/harika-avcidan-yurek-burk-982_2-41.jpg", "https://cdn.gunes.com/resize/406x562/Documents/Gunes/images/2025/05/16/yapay-issiz-muhendisti-ku-905.jpg", "https://cdn.gunes.com/resize/190x100/Documents/Gunes/images/2025/05/15/basketbol-super-liginde-3-199_2-41.jpg", "https://www.gunes.com/img/google-news-logo.svg", "https://cdn.gunes.com/resize/400x220/Documents/Gunes/images/2025/05/15/altin-dustu-mu-cikti-mi-g-730_2-41.jpg", "https://cdn.gunes.com/resize/265x150/Documents/Gunes/images/2025/05/16/yapay-issiz-muhendisti-ku-214_2-41.jpg", "https://cdn.gunes.com/resize/190x100/Documents/Gunes/images/2025/05/15/okan-buruktan-victor-osim-718_2-41.jpg", "https://cdn.gunes.com/resize/406x562/Documents/Gunes/images/2025/05/16/yildiz-asyali-ucuncu-kez--615.jpg", "https://cdn.gunes.com/resize/406x562/Documents/Gunes/images/2025/05/16/yusuf-akcicek-ve-ismail-y-548.jpg", "https://cdn.gunes.com/resize/190x100/Documents/Gunes/images/2025/05/16/yildiz-asyali-ucuncu-kez--615_2-41.jpg", "https://cdn.gunes.com/resize/265x150/Documents/Gunes/images/2025/05/08/iranda-5-buyuklugunde-kor-908_2-41.jpg", "https://www.gunes.com/images/google-play.png?v=1.1", "https://cdn.gunes.com/resize/400x220/Documents/Gunes/images/2025/05/15/selvi-boylum-al-yazmaliml-386_2-41.jpg", "https://cdn.gunes.com/resize/406x562/Documents/Gunes/images/2025/05/15/selvi-boylum-al-yazmaliml-386.jpg", "https://cdnarchive.gunes.com/Documents/Gunes/images/2020/06/02/abdnin-baskenti-washingto-887_2-41.jpg", "https://img3.aksam.com.tr/folders/app-gallery.jpg", "https://cdn.gunes.com/resize/406x562/Documents/Gunes/images/2025/05/16/olmek-istedigi-iddia-edil-905.jpg", "https://cdn.gunes.com/resize/406x562/Documents/Gunes/images/2025/05/16/murat-dalkilic-11-burun-a-806.jpg", "https://cdn.gunes.com/resize/265x150/Documents/Gunes/images/2025/05/10/bilim-insanlari-tarafinda-676_2-41.jpg", "https://cdnarchive.gunes.com/Documents/Gunes/images/2020/06/02/abdnin-baskenti-washingto-887_2-43.jpg", "https://cdn.gunes.com/resize/406x562/Documents/Gunes/images/2025/05/16/super-ligde-haftanin-perd-166.jpg", "https://cdnarchive.gunes.com/Documents/Gunes/images/resize/816x459/Documents/Gunes/images/2020/06/02/abdnin-baskenti-washingto-887_2-41.jpg", "https://cdn.gunes.com/resize/190x100/Documents/Gunes/images/2025/05/15/siyah-kalp-dizisi-final-y-458_2-41.jpg", "https://cdn.gunes.com/resize/265x150/Documents/Gunes/images/2025/05/14/f-35-savas-ucaklari-abdni-977_2-41.jpg", "https://cdn.gunes.com/resize/406x562/Documents/Gunes/images/2025/05/16/burada-kal-tezahuratina-c-804.jpg", "https://cdn.gunes.com/resize/406x562/Documents/Gunes/images/2025/05/16/fenomen-ogretmen-siber-zo-399.jpg", "https://cdn.gunes.com/resize/265x150/Documents/Gunes/images/2025/05/13/turkiyenin-f-35lere-sahip-730_2-41.jpg", "https://www.gunes.com/images/apple-store.png", "https://cdn.gunes.com/resize/400x220/Documents/Gunes/images/2025/05/15/bakanliktan-10-sehre-sari-951_2-41.jpg"], "movies": [], "text": "ABD'nin ba\u015fkenti Washington'da polis, soka\u011fa \u00e7\u0131kma yasa\u011f\u0131na ra\u011fmen sokaklarda ve parklarda kalan g\u00f6stericilere g\u00f6z ya\u015fart\u0131c\u0131 gaz ve ses bombas\u0131 ile m\u00fcdahale etti.\n\nAA ABONE OL\n\nSiyahi Amerikal\u0131 George Floyd'un polis \u015fiddetiyle \u00f6ld\u00fcr\u00fclmesi nedeniyle d\u00fczenlenen protestolar\u0131n yo\u011funla\u015fmas\u0131 \u00fczerine ABD'nin ba\u015fkenti Washington DC'de ilan edilen soka\u011fa \u00e7\u0131kma yasa\u011f\u0131n\u0131n ba\u015flamas\u0131n\u0131n ard\u0131ndan polis, g\u00f6stericilere sert m\u00fcdahalede bulundu.\n\nWashington DC Belediye Ba\u015fkan\u0131 Muriel Bowser'in, kentte son iki g\u00fcnd\u00fcr d\u00fczenlenen protestolara ve \u015fiddet olaylar\u0131n\u0131n ard\u0131ndan pazartesi ve sal\u0131 g\u00fcnleri 19.00-06.00 aras\u0131nda uygulanaca\u011f\u0131n\u0131 duyurdu\u011fu soka\u011fa \u00e7\u0131kma yasa\u011f\u0131, resmi olarak ba\u015flad\u0131.\n\nABD Ulusal Muhaf\u0131zlar\u0131, Washington DC Polisi ve Gizli Servis, Beyaz Saray \u00e7evresi ba\u015fta olmak \u00fczere kentte geni\u015f \u00e7apl\u0131 g\u00fcvenlik \u00f6nlemleri ald\u0131.\n\nABD Adalet Bakan\u0131 William Barr ise protestocular\u0131n topland\u0131\u011f\u0131 Beyaz Saray \u00f6n\u00fcndeki Lafayette Park'a bir s\u00fcre \u00e7\u0131karak incelemelerde bulundu. Barr daha sonra Trump'\u0131n bas\u0131n a\u00e7\u0131klamas\u0131na kat\u0131lmak \u00fczere Beyaz Saray'a geri d\u00f6nd\u00fc.\n\n\u00d6te yandan soka\u011fa \u00e7\u0131kma yasa\u011f\u0131na ra\u011fmen parklarda ve caddelerde olan protestoculara, g\u00fcvenlik g\u00fc\u00e7leri g\u00f6z ya\u015fart\u0131c\u0131 gaz ve ses bombas\u0131 ile m\u00fcdahale etti.\n\nG\u00f6stericiler ve g\u00fcvenlik g\u00fc\u00e7leri aras\u0131nda zaman zaman arbede de ya\u015fand\u0131.\n\nABD Ba\u015fkan\u0131 Donald Trump'\u0131n Beyaz Saray bah\u00e7esinde yapt\u0131\u011f\u0131 konu\u015fma esnas\u0131nda ise at\u0131lan biber gazlar\u0131n\u0131n ve ses bombalar\u0131n\u0131n sesi duyuldu.\n\nWashington DC'deki soka\u011fa \u00e7\u0131kma yasa\u011f\u0131ndan belirli alanlarda \u00e7al\u0131\u015fanlar ile bas\u0131n mensuplar\u0131 etkilenmeyecek.\n\n\"Nefes alam\u0131yorum\" feryad\u0131 polis \u015fiddetini g\u00fcndeme ta\u015f\u0131d\u0131\n\n46 ya\u015f\u0131ndaki George Floyd, pazartesi g\u00fcn\u00fc doland\u0131r\u0131c\u0131l\u0131k \u015f\u00fcphesiyle Minneapolis\u2019te g\u00f6zalt\u0131na al\u0131n\u0131rken bir polisin uzun s\u00fcre ensesine diziyle basmas\u0131 nedeniyle dakikalarca \"Nefes alam\u0131yorum\" diye yalvarm\u0131\u015ft\u0131.\n\nFloyd'un, olay yerine gelen acil sa\u011fl\u0131k ekiplerince kald\u0131r\u0131ld\u0131\u011f\u0131 hastanede hayat\u0131n\u0131 kaybetti\u011fi a\u00e7\u0131klanm\u0131\u015f, yoldan ge\u00e7enlerin cep telefonlar\u0131yla kaydetti\u011fi g\u00f6r\u00fcnt\u00fcler sosyal medyada b\u00fcy\u00fck tepki toplam\u0131\u015ft\u0131.\n\nG\u00f6r\u00fcnt\u00fcler, \u00fclkede siyahilere y\u00f6nelik polis \u015fiddeti tart\u0131\u015fmalar\u0131n\u0131 tekrar alevlendirmi\u015f ve Minneapolis ba\u015fta olmak \u00fczere bir\u00e7ok \u015fehirde protestolara yol a\u00e7m\u0131\u015ft\u0131.\n\nEyalette acil durum ilan edilirken olaylar\u0131 kontrol alt\u0131na almalar\u0131 i\u00e7in Ulusal Muhaf\u0131zlar g\u00f6revlendirilmi\u015fti.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "ABD'nin ba\u015fkenti Washington'da polis, soka\u011fa \u00e7\u0131kma yasa\u011f\u0131na ra\u011fmen sokaklarda ve parklarda kalan g\u00f6stericilere g\u00f6z ya\u015fart\u0131c\u0131 gaz ve ses bombas\u0131 ile m\u00fcdahale etti. )", "meta_lang": "en", "meta_favicon": "/img/favicon.ico?v=1.0", "meta_data": {"viewport": "width=device-width, initial-scale=1.0", "title": "ABD'nin ba\u015fkenti Washington'da g\u00f6steriler nedeniyle soka\u011fa \u00e7\u0131kma yasa\u011f\u0131 ba\u015flad\u0131", "description": "ABD'nin ba\u015fkenti Washington'da polis, soka\u011fa \u00e7\u0131kma yasa\u011f\u0131na ra\u011fmen sokaklarda ve parklarda kalan g\u00f6stericilere g\u00f6z ya\u015fart\u0131c\u0131 gaz ve ses bombas\u0131 ile m\u00fcdahale etti. )", "keyword": "George Floyd,Nefes alam\u0131yorum,Donald Trump,Washington DC", "og": {"title": "ABD'nin ba\u015fkenti Washington'da g\u00f6steriler nedeniyle soka\u011fa \u00e7\u0131kma yasa\u011f\u0131 ba\u015flad\u0131", "type": "article", "url": "https://www.gunes.com/dunya/abdnin-baskenti-washingtonda-gosteriler-nedeniyle-sokaga-cikma-yasagi-basladi-1078978", "image": "https://cdnarchive.gunes.com/Documents/Gunes/images/2020/06/02/abdnin-baskenti-washingto-887_2-41.jpg", "site_name": "gunes.com", "description": "Yaz\u0131n\u0131n devam\u0131 i\u00e7in t\u0131klay\u0131n\u0131z...", "locale": "tr_TR"}, "article": {"section": {"type": "Home Page"}}, "twitter": {"card": "summary_large_image", "site": "@gunes_gazetesi", "image": {"src": "https://cdnarchive.gunes.com/Documents/Gunes/images/2020/06/02/abdnin-baskenti-washingto-887_2-41.jpg"}, "title": "ABD'nin ba\u015fkenti Washington'da g\u00f6steriler nedeniyle soka\u011fa \u00e7\u0131kma yasa\u011f\u0131 ba\u015flad\u0131", "description": "Haberin devam\u0131 i\u00e7in t\u0131klay\u0131n\u0131z...", "creator": "@gunes_gazetesi", "domain": "https://www.gunes.com/dunya/abdnin-baskenti-washingtonda-gosteriler-nedeniyle-sokaga-cikma-yasagi-basladi-1078978"}}, "canonical_link": "https://www.gunes.com/dunya/abdnin-baskenti-washingtonda-gosteriler-nedeniyle-sokaga-cikma-yasagi-basladi-1078978"}