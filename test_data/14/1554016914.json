{"source_url": "https://www.macitynet.it", "url": "https://www.macitynet.it/youtube-riduce-la-qualita-video-in-europa-per-coronavirus/", "title": "YouTube riduce la qualit\u00e0 video in Europa per coronavirus", "top_image": "https://www.macitynet.it/wp-content/uploads/2019/03/strage-in-nuova-zelanda-youtube.jpg", "meta_img": "https://www.macitynet.it/wp-content/uploads/2019/03/strage-in-nuova-zelanda-youtube.jpg", "images": ["https://www.macitynet.it/wp-content/uploads/2023/01/logo-macitynet@2x-480x90.jpg", "https://www.macitynet.it/wp-content/uploads/2025/05/lg5gaa-100x70.jpg", "https://www.macitynet.it/wp-content/uploads/2019/03/strage-in-nuova-zelanda-youtube.jpg", "https://www.macitynet.it/wp-content/uploads/2024/04/trapano-avvitatore-easydrill-1200-100x70.webp", "https://www.macitynet.it/wp-content/uploads/2019/04/screenshot-i0-wp-com-2019-04-03-21-22-09.jpg", "https://www.macitynet.it/wp-content/uploads/2025/01/iphone17Air-100x70.jpg", "https://www.macitynet.it/wp-content/uploads/2019/03/strage-in-nuova-zelanda-youtube-696x479.jpg", "https://www.macitynet.it/wp-content/uploads/2025/05/GeekMall-centrali-elettriche-portatili-100x70.jpg", "https://www.macitynet.it/wp-content/uploads/2025/05/einhell-casa-giardino-sconto-amazon-1-100x70.jpg", "https://www.macitynet.it/wp-content/uploads/2024/09/prezzi-apple-watch-10-2-218x150.jpg", "https://www.macitynet.it/wp-content/uploads/2018/04/amazonlista5-100x70.jpg", "https://www.macitynet.it/wp-content/uploads/2021/06/canale-telegram.jpg", "https://www.macitynet.it/wp-content/uploads/2025/05/compressore-sconto-100x70.jpg", "https://www.macitynet.it/wp-content/uploads/2022/04/apple-jap-giappone-japan-ico-100x70.jpg", "https://www.macitynet.it/wp-content/uploads/2025/05/godeal24-office-100x70.jpg", "https://www.macitynet.it/wp-content/uploads/2021/06/amazon-banner.jpg", "https://www.macitynet.it/wp-content/uploads/2021/06/macitynet-logo-footer.png", "https://www.macitynet.it/wp-content/uploads/2025/05/Sennheiser-Profile-Wireless-1-Channel-6-100x70.jpg", "https://www.macitynet.it/wp-content/uploads/2025/05/Apple_TV_Murderbot_key_art_graphic_header_4_1_show_home.jpg.og_-100x70.jpg", "https://www.facebook.com/tr?id=229769860915789&ev=PageView%0D%0A&noscript=1", "https://www.macitynet.it/wp-content/uploads/2022/01/Apple-integrazione-condivisione-connettivita-espero-100x70.jpg"], "movies": [], "text": "Nelle scorse ore l\u2019Unione europea ha chiesto ai colossi dello streaming di ridurre la qualit\u00e0 video per evitare di congestionare le reti dati: dopo Netflix, anche YouTube risponde all\u2019appello riducendo la qualit\u00e0 video per l\u2019emergenza coronavirus.\n\nRicordiamo che la richiesta dell\u2019Europa \u00e8 stata formulata da Thierry Breton, Commissario europeo per il mercato interno dei servizi. Con l\u2019emergenza coronavirus un numero crescente di cittadini UE \u00e8 obbligato a rimanere a casa, provocando cos\u00ec un forte incremento delle trasmissioni dati per lo smart working e videoconferenze, in contemporanea con lezioni scolastiche via web e videogiochi online da parte dei pi\u00f9 giovani.\n\nI servizi di TV e video in streaming sono tra quelli che richiedono pi\u00f9 traffico dati, per queste ragioni Breton nelle scorse ore ha invitato i principali player del settore a ridurre la qualit\u00e0 delle loro trasmissioni per evitare di congestionare le reti dati nel Vecchio Continente, assicurando cos\u00ec il corretto funzionamento degli altri servizi di comunicazione.\n\nNetflix \u00e8 stata la prima a rispondere all\u2019appello riducendo la qualit\u00e0 delle proprie trasmissioni in rete: per 30 giorni lo streaming di Netflix sar\u00e0 disponibile in Europa solo in qualit\u00e0 standard e non in alta risoluzione. La societ\u00e0 precede che in questo modo si dovrebbe ridurre del 25% il traffico dati della sua piattaforma.\n\nMossa identica ora anche per YouTube che temporaneamente per l\u2019emergenza coronavirus trasmetter\u00e0 in Europa i suoi video online in definizione standard come impostazione predefinita, come riporta Reuters. \u00abCi stiamo impegnando a trasferire temporaneamente tutto il traffico nell\u2019UE alla definizione standard per impostazione predefinita\u00bb dichiara la divisione video di Google in una nota pubblicata nelle scorse ore.\n\nTutti gli articoli di macitynet che parlano di Netflix, Youtubee in generale dello streaming sono disponibili ai rispettivi collegamenti. Tutti gli articoli di macitynet che parlano di coronavirus e sull\u2019impatto sul mondo della tecnologia sono disponibili da questa pagina.", "keywords": [], "meta_keywords": [""], "tags": ["CarPlay", "emergenza", "Internet", "Natale", "macOS Sequoia", "iPhone 16 Pro", "disponibili da questa pagina", "Commissione Europea", "iOS 18", "streaming", "Netflix", "Streaming", "YouTube", "Youtube", "Coronavirus", "iPhone 16", "Google", "Mac mini"], "authors": ["Daniele Piccinelli"], "publish_date": "Fri Mar 20 13:09:39 2020", "summary": "", "article_html": "", "meta_description": "Dopo Netflix anche Google risponde alla richiesta dell\u2019Unione europea: YouTube riduce la qualit\u00e0 video in Europa per l\u2019emergenza coronavirus", "meta_lang": "it", "meta_favicon": "https://www.macitynet.it/wp-content/uploads/2021/06/macitynet-favicon.png", "meta_data": {"viewport": "width=device-width, initial-scale=1.0", "robots": "index, follow, max-image-preview:large, max-snippet:-1, max-video-preview:-1", "description": "Dopo Netflix anche Google risponde alla richiesta dell\u2019Unione europea: YouTube riduce la qualit\u00e0 video in Europa per l\u2019emergenza coronavirus", "og": {"locale": "it_IT", "type": "article", "title": "YouTube riduce la qualit\u00e0 video in Europa per coronavirus", "description": "Commissione Europea, Coronavirus, Google, Internet, Streaming, YouTube", "url": "https://www.macitynet.it/youtube-riduce-la-qualita-video-in-europa-per-coronavirus/", "site_name": "macitynet.it", "image": {"identifier": "https://www.macitynet.it/wp-content/uploads/2019/03/strage-in-nuova-zelanda-youtube.jpg", "width": 1200, "height": 826, "type": "image/jpeg"}}, "article": {"publisher": "https://www.facebook.com/Macitynet.it/", "author": "https://www.facebook.com/daniele.piccinelli.3", "published_time": "2020-03-20T13:09:39+00:00", "modified_time": "2020-03-20T13:09:46+00:00"}, "author": "Daniele Piccinelli", "twitter": {"card": "summary_large_image", "creator": "@macitynet", "site": "@macitynet"}, "generator": "WP Rocket 3.18.3", "google-adsense-platform-account": "ca-host-pub-2644536267352236", "google-adsense-platform-domain": "sitekit.withgoogle.com", "google-site-verification": "UqELH0Z9Dsl1NqixDq2i-sexORKimBHjuKqxmXD1eDU", "msapplication-TileImage": "https://www.macitynet.it/wp-content/uploads/2017/06/macitynet_ico-300x300.png"}, "canonical_link": "https://www.macitynet.it/youtube-riduce-la-qualita-video-in-europa-per-coronavirus/"}