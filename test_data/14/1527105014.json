{"source_url": "https://www.gunes.com", "url": "https://www.gunes.com/dunya/cinde-kovid-19-salginindan-olenlerin-sayisi-2-bin-238e-cikti-1062346", "title": "\u00c7in'de Kovid-19 salg\u0131n\u0131ndan \u00f6lenlerin say\u0131s\u0131 2 bin 238'e \u00e7\u0131kt\u0131", "top_image": "https://cdnarchive.gunes.com/Documents/Gunes/images/", "meta_img": "https://cdnarchive.gunes.com/Documents/Gunes/images/", "images": ["https://cdnarchive.gunes.com/Documents/Gunes/images/2020/02/21/044120c5-c2bb-4857-a5bd-a192e1425351.jpg", "https://cdn.gunes.com/resize/265x150/Documents/Gunes/images/2025/05/11/rumeysa-ozturk-ozgurlugum-457_2-41.jpg", "https://cdn.gunes.com/resize/406x562/Documents/Gunes/images/2025/05/16/gurme-sehir-listesinde-sa-613.jpg", "https://cdn.gunes.com/resize/265x150/Documents/Gunes/images/2025/05/15/katil-israil-soykirima-de-997_2-41.jpg", "https://cdn.gunes.com/resize/190x100/Documents/Gunes/images/2025/05/15/meteorolojiden-flas-uyari-521_2-41.jpg", "https://cdn.gunes.com/resize/265x150/Documents/Gunes/images/2025/05/08/berlinde-2024te-bebeklere-770_2-41.jpg", "https://cdn.gunes.com/resize/265x150/Documents/Gunes/images/2025/05/15/abd-turkiyeye-300-milyon--295_2-41.jpg", "https://cdn.gunes.com/resize/190x100/Documents/Gunes/images/2025/05/15/harika-avcidan-yurek-burk-982_2-41.jpg", "https://cdn.gunes.com/resize/406x562/Documents/Gunes/images/2025/05/16/yapay-issiz-muhendisti-ku-905.jpg", "https://cdn.gunes.com/resize/406x562/Documents/Gunes/images/", "https://cdn.gunes.com/resize/190x100/Documents/Gunes/images/2025/05/15/basketbol-super-liginde-3-199_2-41.jpg", "https://www.gunes.com/img/google-news-logo.svg", "https://cdn.gunes.com/resize/400x220/Documents/Gunes/images/2025/05/15/altin-dustu-mu-cikti-mi-g-730_2-41.jpg", "https://cdn.gunes.com/resize/265x150/Documents/Gunes/images/2025/05/16/yapay-issiz-muhendisti-ku-214_2-41.jpg", "https://cdn.gunes.com/resize/190x100/Documents/Gunes/images/2025/05/15/okan-buruktan-victor-osim-718_2-41.jpg", "https://cdnarchive.gunes.com/Documents/Gunes/images/", "https://cdn.gunes.com/resize/406x562/Documents/Gunes/images/2025/05/16/yildiz-asyali-ucuncu-kez--615.jpg", "https://cdn.gunes.com/resize/406x562/Documents/Gunes/images/2025/05/16/yusuf-akcicek-ve-ismail-y-548.jpg", "https://cdn.gunes.com/resize/265x150/Documents/Gunes/images/2025/05/08/iranda-5-buyuklugunde-kor-908_2-41.jpg", "https://www.gunes.com/images/google-play.png?v=1.1", "https://cdn.gunes.com/resize/400x220/Documents/Gunes/images/2025/05/15/selvi-boylum-al-yazmaliml-386_2-41.jpg", "https://cdn.gunes.com/resize/406x562/Documents/Gunes/images/2025/05/15/selvi-boylum-al-yazmaliml-386.jpg", "https://cdn.gunes.com/resize/190x100/Documents/Gunes/images/2025/05/15/1-ton-250-kilogramlik-dev-283_2-41.jpg", "https://img3.aksam.com.tr/folders/app-gallery.jpg", "https://cdn.gunes.com/resize/406x562/Documents/Gunes/images/2025/05/16/olmek-istedigi-iddia-edil-905.jpg", "https://cdn.gunes.com/resize/406x562/Documents/Gunes/images/2025/05/16/murat-dalkilic-11-burun-a-806.jpg", "https://cdn.gunes.com/resize/265x150/Documents/Gunes/images/2025/05/10/bilim-insanlari-tarafinda-676_2-41.jpg", "https://cdn.gunes.com/resize/406x562/Documents/Gunes/images/2025/05/16/super-ligde-haftanin-perd-166.jpg", "https://cdn.gunes.com/resize/190x100/Documents/Gunes/images/2025/05/15/siyah-kalp-dizisi-final-y-458_2-41.jpg", "https://cdn.gunes.com/resize/265x150/Documents/Gunes/images/2025/05/14/f-35-savas-ucaklari-abdni-977_2-41.jpg", "https://cdnarchive.gunes.com/Documents/Gunes/images/resize/816x459/Documents/Gunes/images/", "https://cdn.gunes.com/resize/406x562/Documents/Gunes/images/2025/05/16/fenomen-ogretmen-siber-zo-399.jpg", "https://cdn.gunes.com/resize/265x150/Documents/Gunes/images/2025/05/13/turkiyenin-f-35lere-sahip-730_2-41.jpg", "https://www.gunes.com/images/apple-store.png", "https://cdn.gunes.com/resize/400x220/Documents/Gunes/images/2025/05/15/bakanliktan-10-sehre-sari-951_2-41.jpg"], "movies": [], "text": "\u00c7in'de yeni tip koronavir\u00fcs (Kovid-19) salg\u0131n\u0131nda \u00f6lenlerin say\u0131s\u0131 2 bin 238'e y\u00fckseldi.\n\nUlusal Sa\u011fl\u0131k Komisyonu\u2019ndan yap\u0131lan a\u00e7\u0131klamaya g\u00f6re, \u00fclkede kesinle\u015fen Kovid-19 vaka say\u0131s\u0131 11 bin 633\u2019\u00fcn\u00fcn durumu ciddi olmak \u00fczere 75 bin 465\u2019e \u00e7\u0131kt\u0131.\n\nKovid-19 salg\u0131n\u0131 nedeniyle can kayb\u0131 ikisi Hong Kong \u00d6zel \u0130dari B\u00f6lgesi\u2019nde olmak \u00fczere 2 bin 238\u2019e y\u00fckselirken, bug\u00fcne kadar taburcu edilenlerin say\u0131s\u0131 da 18 bin 264\u2019e ula\u015ft\u0131.\n\n\u00dclkede Kovid-19\u2019a yakaland\u0131klar\u0131 \u015f\u00fcpheli olan ki\u015filerin say\u0131s\u0131 5 bin 206\u2019ya, m\u00fc\u015fahede alt\u0131na al\u0131nanlar\u0131n say\u0131s\u0131 120 bin 302\u2019ye geriledi.\n\n\u00c7in ana karas\u0131 d\u0131\u015f\u0131nda Hong Kong\u2019da vaka say\u0131s\u0131 68\u2019e y\u00fckselirken, Makau \u00d6zel \u0130dari B\u00f6lgesi\u2019nde 10 olarak bildirildi.\n\n- SON 24 SAATTE 118 CAN KAYBI\n\n\u00dclke genelinde son 24 saatte 115\u2019i Kovid-19\u2019un merkez \u00fcss\u00fc Hubey eyaletinde, ayr\u0131ca C\u0131ciang, Y\u00fcnnan eyaletleriyle \u00c7ong\u00e7ing kentinde birer olmak \u00fczere, salg\u0131ndan dolay\u0131 118 ki\u015fi ya\u015fam\u0131n\u0131 yitirdi. Ayr\u0131ca, \u00fclkede 889 yeni Kovid-19 vir\u00fcs\u00fc vakas\u0131 saptand\u0131.\n\n\u00c7in Hastal\u0131k \u00d6nleme ve Kontrol Merkezinin hafta ba\u015f\u0131nda salg\u0131n\u0131n karakteristi\u011fine y\u00f6nelik yay\u0131mlad\u0131\u011f\u0131 bir raporda, ya\u015fl\u0131larda, hastalarda ve erkeklerde \u00f6l\u00fcm oran\u0131n\u0131n daha y\u00fcksek oldu\u011fu belirtilmi\u015fti.\n\n\u00dclkede 11 \u015eubat\u2019a kadar 1023 ki\u015finin hayat\u0131n\u0131 kaybetti\u011fi aktar\u0131lan raporda, Kovid-19\u2019un neden oldu\u011fu \u00f6l\u00fcmlerin y\u00fczde 30,2'sinin 60-69 ya\u015f aral\u0131\u011f\u0131nda, y\u00fczde 30,5'inin 70-79 ya\u015f aral\u0131\u011f\u0131nda, y\u00fczde 20,3'\u00fcn\u00fcn de 80 ya\u015f ve \u00fczerindekilerde ger\u00e7ekle\u015fti\u011fi kaydedilmi\u015fti.\n\nHubey eyaletine ba\u011fl\u0131 Vuhan kentinde 12 Aral\u0131k 2019'da ortaya \u00e7\u0131kan Kovid-19 salg\u0131n\u0131 nedeniyle aralar\u0131nda T\u00fcrkiye'nin de bulundu\u011fu bir\u00e7ok \u00fclke, \u00c7in'de mahsur kalan vatanda\u015flar\u0131n\u0131 tahliye etmi\u015fti.\n\nKovid-19 vir\u00fcs\u00fcn\u00fcn, k\u0131sa s\u00fcrede di\u011fer kent ve \u00fclkelere yay\u0131lmas\u0131 \u00fczerine D\u00fcnya Sa\u011fl\u0131k \u00d6rg\u00fct\u00fc (DS\u00d6) \"acil durum\" ilan etti\u011fini duyurmu\u015ftu.\n\n(AA)", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "\u00c7in'de yeni tip koronavir\u00fcs (Kovid-19) salg\u0131n\u0131nda \u00f6lenlerin say\u0131s\u0131 2 bin 238'e y\u00fckseldi.)", "meta_lang": "en", "meta_favicon": "/img/favicon.ico?v=1.0", "meta_data": {"viewport": "width=device-width, initial-scale=1.0", "title": "\u00c7in'de Kovid-19 salg\u0131n\u0131ndan \u00f6lenlerin say\u0131s\u0131 2 bin 238'e \u00e7\u0131kt\u0131", "description": "\u00c7in'de yeni tip koronavir\u00fcs (Kovid-19) salg\u0131n\u0131nda \u00f6lenlerin say\u0131s\u0131 2 bin 238'e y\u00fckseldi.)", "og": {"title": "\u00c7in'de Kovid-19 salg\u0131n\u0131ndan \u00f6lenlerin say\u0131s\u0131 2 bin 238'e \u00e7\u0131kt\u0131", "type": "article", "url": "https://www.gunes.com/dunya/cinde-kovid-19-salginindan-olenlerin-sayisi-2-bin-238e-cikti-1062346", "image": "https://cdnarchive.gunes.com/Documents/Gunes/images/", "site_name": "gunes.com", "description": "Yaz\u0131n\u0131n devam\u0131 i\u00e7in t\u0131klay\u0131n\u0131z...", "locale": "tr_TR"}, "article": {"section": {"type": "Home Page"}}, "twitter": {"card": "summary_large_image", "site": "@gunes_gazetesi", "image": {"src": "https://cdnarchive.gunes.com/Documents/Gunes/images/2020/02/21/044120c5-c2bb-4857-a5bd-a192e1425351.jpg"}, "title": "\u00c7in'de Kovid-19 salg\u0131n\u0131ndan \u00f6lenlerin say\u0131s\u0131 2 bin 238'e \u00e7\u0131kt\u0131", "description": "Haberin devam\u0131 i\u00e7in t\u0131klay\u0131n\u0131z...", "creator": "@gunes_gazetesi", "domain": "https://www.gunes.com/dunya/cinde-kovid-19-salginindan-olenlerin-sayisi-2-bin-238e-cikti-1062346"}}, "canonical_link": "https://www.gunes.com/dunya/cinde-kovid-19-salginindan-olenlerin-sayisi-2-bin-238e-cikti-1062346"}