{"source_url": "https://www.milliyet.com.tr", "url": "https://www.milliyet.com.tr/dunya/buyukelci-kavakci-turkiyenin-tibbi-yardimlarini-malezya-medyasina-anlatti-6205456", "title": "B\u00fcy\u00fckel\u00e7i Kavakc\u0131, T\u00fcrkiye'nin t\u0131bbi yard\u0131mlar\u0131n\u0131 Malezya medyas\u0131na anlatt\u0131", "top_image": "https://image.milimaj.com/i/milliyet/75/0x0/5eb0e18e5542800410ca76cf.jpg", "meta_img": "https://image.milimaj.com/i/milliyet/75/0x0/5eb0e18e5542800410ca76cf.jpg", "images": ["https://static.milliyet.com.tr/images/common/_youtube.svg", "https://static.milliyet.com.tr/images/milliyet/x-logo-white.svg", "https://static.milliyet.com.tr/images/milliyet/milliyet_dijital_logo.svg?v=4", "https://image.milimaj.com/i/milliyet/75/0x0/5eb0e18e5542800410ca76cf.jpg", "https://static.milliyet.com.tr/images/milliyet/milliyet75-digital-logo.svg?v=4", "https://static.milliyet.com.tr/images/common/milliyet-icon.svg?v=5", "https://static.milliyet.com.tr/images/common/_tiktok.svg", "https://static.milliyet.com.tr/images/common/_instagram.svg", "https://static.milliyet.com.tr/images/milliyet/logo-white-svg.svg?v=4", "https://image.milimaj.com/i/milliyet/75/0x0/6826d147e24ef2ba86bc20c9.jpg"], "movies": [], "text": "Malezyal\u0131 TV Alhijrah'a r\u00f6portaj veren B\u00fcy\u00fckel\u00e7i Kavakc\u0131, T\u00fcrkiye'nin d\u00fcnya \u00e7ap\u0131nda salg\u0131n ile m\u00fccadelede oynad\u0131\u011f\u0131 kritik rol\u00fc anlatt\u0131.\n\nHaberin Devam\u0131\n\nKavakc\u0131, 126 \u00fclkenin T\u00fcrkiye'den t\u0131bbi yard\u0131m talebinde bulundu\u011funu vurgulayarak, \"\u015eimdiye kadar bu \u00fclkelerden 57'sine t\u0131bbi yard\u0131m yollad\u0131k. S\u00f6z konusu \u00fclkeler aras\u0131nda salg\u0131n\u0131n merkez \u00fcss\u00fc niteli\u011findeki \u0130talya, \u0130spanya, \u0130ngiltere, Fransa, Almanya ve ABD de bulunmaktad\u0131r.\" diye konu\u015ftu.\n\nT\u00fcrkiye'nin Kovid-19 ile m\u00fccadele i\u00e7in t\u0131bbi yard\u0131mlar\u0131n\u0131n, bu \u00fclkeleri de a\u015farak k\u0131talar aras\u0131 boyuta ula\u015ft\u0131\u011f\u0131n\u0131 ifade eden Kavakc\u0131, \"T\u00fcrkiye olarak Afrika'dan Orta Asya'ya ve d\u00fcnyan\u0131n bir\u00e7ok di\u011fer b\u00f6lgelerine yard\u0131m elimizi ula\u015ft\u0131rabildik.\" \u015feklinde konu\u015ftu.\n\nKavakc\u0131, uluslararas\u0131 t\u0131bbi yard\u0131mlar\u0131n T\u00fcrkiye'nin insani d\u0131\u015f politikas\u0131n\u0131n bir par\u00e7as\u0131 oldu\u011funu ve Cumhurba\u015fkan\u0131 Recep Tayyip Erdo\u011fan'\u0131n liderli\u011finde \u00fclkenin bu d\u0131\u015f politikay\u0131 uzun zamand\u0131r uygulad\u0131\u011f\u0131n\u0131 a\u00e7\u0131klad\u0131.\n\nHaberin Devam\u0131\n\nBu s\u00fcre\u00e7te T\u00fcrkiye'nin tahliye konusunda da iyi bir performans sergiledi\u011fini vurgulayan B\u00fcy\u00fckel\u00e7i Kavakc\u0131, \"\u015eimdiye kadar Kovid-19 nedeniyle ya\u015fad\u0131klar\u0131 \u00fclkelerde mahsur kalan 70 bin vatanda\u015f\u0131m\u0131z\u0131 T\u00fcrkiye'ye getirdik. Bununla birlikte yabanc\u0131 uyruklu 20 bin vatanda\u015f\u0131n da \u00fclkelerine d\u00f6nebilmesini sa\u011flad\u0131k.\" dedi.\n\nKavakc\u0131, T\u00fcrkiye ve Malezya h\u00fck\u00fcmetlerinin de Kovid-19 ile m\u00fccadele s\u00fcrecinde yak\u0131n i\u015f birli\u011fi i\u00e7inde \u00e7al\u0131\u015ft\u0131\u011f\u0131n\u0131 dile getirerek \u00f6zellikle iki \u00fclkenin d\u0131\u015fi\u015fleri bakanlar\u0131 ile sa\u011fl\u0131k bakanlar\u0131n\u0131n salg\u0131nla m\u00fccadelede kar\u015f\u0131l\u0131kl\u0131 bilgi payla\u015f\u0131m\u0131n\u0131n s\u00fcrd\u00fc\u011f\u00fcn\u00fc belirtti.", "keywords": [], "meta_keywords": ["cumhurbaskani", "cumhurbaskan", "performans", "buyukelci", "disisleri", "mucadele", "karsilik", "roportaj", "alhijrah", "politika", "vatandas", "paylasim", "tahliye", "hukumet", "nitelik", "almanya", "erdogan", "turkiye", "malezya", "birlik", "saglik", "yardim", "afrika", "tayyip", "merkez", "salgin", "disis", "parca", "lider", "arasi", "boyut", "salgi", "bilgi", "talep", "dunya", "bolge", "uyruk", "ifade", "bakan", "sekil", "karsi", "tibb\u00ee", "surec", "recep", "turki", "zaman", "sure", "kita", "ulke", "konu", "aras", "asya", "cap", "abd", "ara", "bun", "dil", "rol", "sag", "soz"], "tags": [], "authors": [], "publish_date": null, "summary": "", "article_html": "", "meta_description": "T\u00fcrkiye'nin Kuala Lumpur B\u00fcy\u00fckel\u00e7isi Merve Safa Kavakc\u0131, yeni tip koronavir\u00fcs (Kovid-19) ile m\u00fccadelede T\u00fcrkiye'nin \u015fimdiye kadar 57 \u00fclkeye t\u0131bbi yard\u0131m sa\u011flad\u0131\u011f\u0131n\u0131 belirterek T\u00fcrkiye olarak Afrika'dan Orta Asya'ya ve d\u00fcnyan\u0131n bir\u00e7ok di\u011fer b\u00f6lgelerine yard\u0131m elimizi ula\u015ft\u0131rabildik. dedi.", "meta_lang": "tr", "meta_favicon": "https://static.milliyet.com.tr/favicon/favicon-16x16.png", "meta_data": {"viewport": "width=device-width, initial-scale=1.0", "og": {"url": "https://www.milliyet.com.tr/dunya/buyukelci-kavakci-turkiyenin-tibbi-yardimlarini-malezya-medyasina-anlatti-6205456", "title": "B\u00fcy\u00fckel\u00e7i Kavakc\u0131, T\u00fcrkiye'nin t\u0131bbi yard\u0131mlar\u0131n\u0131 Malezya medyas\u0131na anlatt\u0131", "type": "article", "image": "https://image.milimaj.com/i/milliyet/75/0x0/5eb0e18e5542800410ca76cf.jpg", "site_name": "Milliyet", "description": "T\u00fcrkiye'nin Kuala Lumpur B\u00fcy\u00fckel\u00e7isi Merve Safa Kavakc\u0131, yeni tip koronavir\u00fcs (Kovid-19) ile m\u00fccadelede T\u00fcrkiye'nin \u015fimdiye kadar 57 \u00fclkeye t\u0131bbi yard\u0131m sa\u011flad\u0131\u011f\u0131n\u0131 belirterek T\u00fcrkiye olarak Afrika'dan Orta Asya'ya ve d\u00fcnyan\u0131n bir\u00e7ok di\u011fer b\u00f6lgelerine yard\u0131m elimizi ula\u015ft\u0131rabildik. dedi."}, "description": "T\u00fcrkiye'nin Kuala Lumpur B\u00fcy\u00fckel\u00e7isi Merve Safa Kavakc\u0131, yeni tip koronavir\u00fcs (Kovid-19) ile m\u00fccadelede T\u00fcrkiye'nin \u015fimdiye kadar 57 \u00fclkeye t\u0131bbi yard\u0131m sa\u011flad\u0131\u011f\u0131n\u0131 belirterek T\u00fcrkiye olarak Afrika'dan Orta Asya'ya ve d\u00fcnyan\u0131n bir\u00e7ok di\u011fer b\u00f6lgelerine yard\u0131m elimizi ula\u015ft\u0131rabildik. dedi.", "twitter": {"card": "summary_large_image", "site": "@Milliyet", "creator": "@Milliyet", "url": "https://www.milliyet.com.tr/dunya/buyukelci-kavakci-turkiyenin-tibbi-yardimlarini-malezya-medyasina-anlatti-6205456", "title": "B\u00fcy\u00fckel\u00e7i Kavakc\u0131, T\u00fcrkiye'nin t\u0131bbi yard\u0131mlar\u0131n\u0131 Malezya medyas\u0131na anlatt\u0131", "description": "T\u00fcrkiye'nin Kuala Lumpur B\u00fcy\u00fckel\u00e7isi Merve Safa...", "image": "https://image.milimaj.com/i/milliyet/75/0x0/5eb0e18e5542800410ca76cf.jpg"}, "keywords": "cumhurbaskani,cumhurbaskan,performans,buyukelci,disisleri,mucadele,karsilik,roportaj,alhijrah,politika,vatandas,paylasim,tahliye,hukumet,nitelik,almanya,erdogan,turkiye,malezya,birlik,saglik,yardim,afrika,tayyip,merkez,salgin,disis,parca,lider,arasi,boyut,salgi,bilgi,talep,dunya,bolge,uyruk,ifade,bakan,sekil,karsi,tibb\u00ee,surec,recep,turki,zaman,sure,kita,ulke,konu,aras,asya,cap,abd,ara,bun,dil,rol,sag,soz", "title": "B\u00fcy\u00fckel\u00e7i Kavakc\u0131, T\u00fcrkiye'nin t\u0131bbi yard\u0131mlar\u0131n\u0131 Malezya medyas\u0131na anlatt\u0131", "datePublished": "2020-05-05T06:46:30+03:00", "dateModified": "2020-05-05T06:46:30+03:00", "url": "https://www.milliyet.com.tr/dunya/buyukelci-kavakci-turkiyenin-tibbi-yardimlarini-malezya-medyasina-anlatti-6205456", "articleSection": "news", "articleAuthor": "AA", "creators": "nberk", "robots": "max-image-preview:large, max-video-preview:-1", "Classification": "News"}, "canonical_link": "https://www.milliyet.com.tr/dunya/buyukelci-kavakci-turkiyenin-tibbi-yardimlarini-malezya-medyasina-anlatti-6205456"}