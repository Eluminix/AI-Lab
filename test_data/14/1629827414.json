{"source_url": "https://www.goal.com", "url": "https://www.goal.com/tr/haber/ugurcan-cakir-avrupaya-transfer-olup-trabzonsporu-temsil/sq7uf8li0bi11o9bznerq0fgy", "title": "U\u011furcan \u00c7ak\u0131r: Avrupa'ya transfer olup Trabzonspor'u temsil etmek istiyorum", "top_image": "https://assets.goal.com/images/v3/blt6e767d41b6eedee9/57aede4ec25d80572c66e4bbeccc26a4d3315370.jpg", "meta_img": "https://assets.goal.com/images/v3/blt6e767d41b6eedee9/57aede4ec25d80572c66e4bbeccc26a4d3315370.jpg", "images": ["https://www.goal.com/api/image/team/medium.png?url=https%3A%2F%2Fcdn.sportfeeds.io%2Fsdl%2Fimages%2Fteam%2Fcrest%2Fmedium%2FE6YNpzg7F8JSr18Q-6tYN.png", "https://assets.goal.com/images/v3/blt6e767d41b6eedee9/57aede4ec25d80572c66e4bbeccc26a4d3315370.jpg", "https://assets.goal.com/images/v3/blt6e767d41b6eedee9/57aede4ec25d80572c66e4bbeccc26a4d3315370.jpg?auto=webp&format=pjpg&width=3840&quality=60", "https://www.goal.com/img/team-crest-placeholder.webp", "https://www.goal.com/img/logo.svg", "https://www.goal.com/api/image/team/medium.png?url=https%3A%2F%2Fcdn.sportfeeds.io%2Fsdl%2Fimages%2Fteam%2Fcrest%2Fmedium%2FdthOXDVOsFWWwbaPgA_6G.png"], "movies": [], "text": "Trabzonspor'un gen\u00e7 kalecisi U\u011furcan \u00c7ak\u0131r, lig ba\u015flay\u0131nca galibiyet serilerine devam edip, sonunda da \u015fampiyon olmay\u0131 istediklerini belirtti.\n\n\u00c7ak\u0131r, Trabzonspor dergisinin haziran ay\u0131 say\u0131s\u0131nda yer alan r\u00f6portaj\u0131nda, kalecilik kariyeri ve gelece\u011fine dair hedeflerini anlatt\u0131.\n\nKalecilikte yetene\u011fin \u00f6nemli oldu\u011funu ancak bu yetene\u011fi geli\u015ftirmek i\u00e7in de s\u00fcrekli \u00e7al\u0131\u015fmak gerekti\u011fini vurgulayan \u00c7ak\u0131r, \u00f6z g\u00fcvenini ise kendisine verilen \u015fanslar sayesinde kazand\u0131\u011f\u0131n\u0131 aktard\u0131.\n\nEn \u00e7ok kaleyi ne zaman terk etmesi konusunda karar verirken zorland\u0131\u011f\u0131na dikkati \u00e7eken U\u011furcan, \"\u00c7\u00fcnk\u00fc saliselik kararlar vermek zorundas\u0131n\u0131z. \u0130\u015fin bu k\u0131sm\u0131 genel olarak oynayarak tecr\u00fcbe edilebiliyor. Oyun zekan\u0131z\u0131n iyi, konsantrasyonunuzun \u00fcst d\u00fczeyde olmas\u0131 gerekiyor. Tecr\u00fcbem artt\u0131k\u00e7a bu konularda daha az zorland\u0131\u011f\u0131m\u0131 g\u00f6rebiliyorum.\" ifadelerini kulland\u0131.\n\nHaberin devam\u0131 a\u015fa\u011f\u0131da\n\n\"Mental a\u00e7\u0131dan hep g\u00fc\u00e7l\u00fc olman\u0131z laz\u0131m\"\n\n\u00c7ak\u0131r, kalecinin sahada lider gibi oldu\u011funun alt\u0131n\u0131 \u00e7izerek, \u015fu de\u011ferlendirmede bulundu:\n\n\"Rakip 1-0 \u00f6nde olsa bile sizin yapaca\u011f\u0131n\u0131z bir kurtar\u0131\u015f tak\u0131ma moral verebiliyor. En az\u0131ndan tak\u0131m\u0131 ate\u015fleyebiliyor. Bu nedenle mental a\u00e7\u0131dan hep g\u00fc\u00e7l\u00fc olman\u0131z laz\u0131m. Kalecinin skor ne olursa olsun ma\u00e7\u0131n i\u00e7inde kalmas\u0131, moralinin bozulmamas\u0131 gerekir. K\u00fc\u00e7\u00fck bir fark ma\u00e7\u0131 sizin lehinize \u00e7evirebilir. Psikolojik g\u00fc\u00e7 bence bu konuda \u00e7ok \u00f6nemli. \u0130yi bir kaleci sakin, so\u011fukkanl\u0131 ve konsantre g\u00f6z\u00fckmelidir. Ma\u00e7\u0131 ya\u015famak \u00e7ok \u00f6nemli. Bunu ba\u015far\u0131rsan\u0131z beden dilinize otomatik olarak yans\u0131yor. Dikkatli olman\u0131z laz\u0131m. Rakibiniz g\u00fc\u00e7ten d\u00fc\u015ft\u00fc\u011f\u00fcn\u00fcz\u00fc zannetmemeli.\"\n\n\"\u00d6z g\u00fcvenimiz yerinde\"\n\nE\u011fer bir \u015fans\u0131 olsayd\u0131, sonucunu de\u011fi\u015ftirmek istedi\u011fi ma\u00e7\u0131n Trabzon'da oynad\u0131klar\u0131 Ba\u015fak\u015fehir m\u00fccadelesi oldu\u011funu anlatan U\u011furcan \u00c7ak\u0131r, \"O ma\u00e7\u0131 istedi\u011fimiz gibi bitirseydik \u015fimdi \u00fc\u00e7 puan \u00f6nde olacakt\u0131k. \u0130yi oynad\u0131\u011f\u0131m\u0131z bir ma\u00e7t\u0131. Taraftar\u0131m\u0131z yan\u0131m\u0131zda olsayd\u0131 kazan\u0131rd\u0131k diye d\u00fc\u015f\u00fcn\u00fcyorum.\" diye konu\u015ftu.\n\nTak\u0131m\u0131n gayet iyi durumda oldu\u011funu s\u00f6yleyen ba\u015far\u0131l\u0131 kaleci, s\u00f6zlerini \u015f\u00f6yle s\u00fcrd\u00fcrd\u00fc:\n\n\"\u00d6z g\u00fcvenimiz yerinde. \u0130n\u015fallah lig ba\u015flay\u0131nca galibiyet serilerine devam ederiz ve sonunda \u015fampiyon oluruz. \u015eampiyonluk benim en b\u00fcy\u00fck motivasyonum. Kendime bu hedefi koydum ve bu hedef do\u011frultusunda \u00e7al\u0131\u015f\u0131yorum. Hayallerimden birini ger\u00e7ekle\u015ftirmek i\u00e7in elimden gelenin en iyisini yapaca\u011f\u0131m.\"\n\n\u00c7ak\u0131r, hem lig hem de kupa \u015fampiyonlu\u011funun \u00e7ocukluk hayali oldu\u011funu belirterek, \"Trabzonspor taraftar\u0131 bir \u00e7ocuk olarak Trabzonspor'da oynay\u0131p, \u015fampiyonluklar ya\u015famak ve milli tak\u0131ma gitmek istiyordum. Gelinen noktada hem lig hem de kupa \u015fampiyonlu\u011funa yak\u0131n\u0131z. Bu hedefler \u00e7al\u0131\u015fma azmimi k\u00f6r\u00fckl\u00fcyor ve motive ediyor. Geceleri bunlar\u0131 d\u00fc\u015f\u00fcnmeden uyuyam\u0131yorum.\" \u015feklinde konu\u015ftu.\n\nBa\u015f\u0131r\u0131l\u0131 file bek\u00e7isi, kendisi i\u00e7in yap\u0131lan transfer tekliflerine ili\u015fkin, \u015fu ifadeleri kulland\u0131:\n\n\"Tekliflerin olmas\u0131 a\u00e7\u0131k\u00e7as\u0131 motivasyonumu artt\u0131r\u0131yor. Bu teklifler \u0131\u015f\u0131\u011f\u0131nda baz\u0131 \u015feyleri do\u011fru yapt\u0131\u011f\u0131m\u0131 g\u00f6r\u00fcyorum. Ben bu tak\u0131ma yard\u0131m etmeyi ve \u015fampiyonluk ya\u015famay\u0131 hedefliyordum. Bu hedefler do\u011frultusunda \u00e7al\u0131\u015f\u0131nca do\u011fal olarak milli tak\u0131ma davet ve ba\u015fka kul\u00fcplerden teklifler kendili\u011finden geliyor. Ancak benim hedefim \u00f6ncelikli olarak Trabzonspor'da \u015fampiyonluk ya\u015famak. Tabii bunun yan\u0131 s\u0131ra Avrupa'ya transfer olup Trabzonspor'u orada da en iyi \u015fekilde temsil etmek gibi bir hayalim var. Hedeflerime ad\u0131m ad\u0131m ve s\u0131rayla ilerlemek istiyorum.\"\n\n\"Varl\u0131\u011f\u0131 bana kendimi g\u00fcvende hissettiriyor\"\n\nU\u011furcan \u00c7ak\u0131r, teknik direkt\u00f6r H\u00fcseyin \u00c7im\u015fir'in oyuncularla kurdu\u011fu diyalog, taktik bilgi ve anlay\u0131\u015f anlam\u0131nda iyi bir \u00e7al\u0131\u015ft\u0131r\u0131c\u0131 oldu\u011funu vurgulad\u0131.\n\n\u00c7im\u015fir'in futboldan gelmesi nedeniyle, oyuncaya yakla\u015f\u0131m\u0131n\u0131n da \u00e7ok g\u00fczel oldu\u011funun alt\u0131n\u0131 \u00e7izen \u00c7ak\u0131r, \"Varl\u0131\u011f\u0131 bana kendimi g\u00fcvende hissettiriyor. Kar\u015f\u0131n\u0131zda size g\u00fcvenen biri olunca, onun i\u00e7in sahada her \u015feyi vermek istiyorsunuz. \u0130n\u015fallah kariyerinde b\u00fcy\u00fck ba\u015far\u0131lar kazan\u0131r. Tak\u0131m olarak kendisiyle \u00e7al\u0131\u015fmaktan hepimiz \u00e7ok memnunuz.\" \u015feklinde g\u00f6r\u00fc\u015f belirtti.", "keywords": [], "meta_keywords": ["Trabzonspor", "Ugurcan \u00c7ak\u0131r", "S\u00fcper Lig"], "tags": [], "authors": [], "publish_date": null, "summary": "", "article_html": "", "meta_description": "Trabzonspor'un gen\u00e7 kalecisi U\u011furcan \u00c7ak\u0131r, lig ba\u015flay\u0131nca galibiyet serilerine devam edip, sonunda da \u015fampiyon olmay\u0131 istediklerini belirtti.", "meta_lang": "tr", "meta_favicon": "", "meta_data": {"description": "Trabzonspor'un gen\u00e7 kalecisi U\u011furcan \u00c7ak\u0131r, lig ba\u015flay\u0131nca galibiyet serilerine devam edip, sonunda da \u015fampiyon olmay\u0131 istediklerini belirtti.", "keywords": "Trabzonspor,Ugurcan \u00c7ak\u0131r,S\u00fcper Lig", "robots": "max-snippet:1000, max-image-preview:large, max-video-preview:1000", "viewport": "width=device-width, initial-scale=1, maximum-scale=1", "og": {"type": "article", "title": "U\u011furcan \u00c7ak\u0131r: Avrupa'ya transfer olup Trabzonspor'u temsil etmek istiyorum | Goal.com T\u00fcrk\u00e7e", "description": "Trabzonspor'un gen\u00e7 kalecisi U\u011furcan \u00c7ak\u0131r, lig ba\u015flay\u0131nca galibiyet serilerine devam edip, sonunda da \u015fampiyon olmay\u0131 istediklerini belirtti.", "image": {"identifier": "https://assets.goal.com/images/v3/blt6e767d41b6eedee9/57aede4ec25d80572c66e4bbeccc26a4d3315370.jpg", "alt": "ugurcan cakir trabzonspor 19012020", "height": 1080, "width": 1920}}, "twitter": {"card": "summary_large_image", "site": "@goal", "description": "Trabzonspor'un gen\u00e7 kalecisi U\u011furcan \u00c7ak\u0131r, lig ba\u015flay\u0131nca galibiyet serilerine devam edip, sonunda da \u015fampiyon olmay\u0131 istediklerini belirtti.", "image": {"identifier": "https://assets.goal.com/images/v3/blt6e767d41b6eedee9/57aede4ec25d80572c66e4bbeccc26a4d3315370.jpg", "alt": "ugurcan cakir trabzonspor 19012020"}}, "next-head-count": 43}, "canonical_link": "https://www.goal.com/tr/haber/ugurcan-cakir-avrupaya-transfer-olup-trabzonsporu-temsil-etmek-istiyorum/sq7uf8li0bi11o9bznerq0fgy"}