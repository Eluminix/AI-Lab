{"source_url": "https://fakty.interia.pl", "url": "https://fakty.interia.pl/polska/news-premier-mateusz-morawiecki-w-energetyce-jestesmy-u-progu-pod,nId,4281107", "title": "Premier Mateusz Morawiecki: W energetyce jeste\u015bmy u progu podj\u0119cia kluczowych decyzji dotycz\u0105cych atomu", "top_image": "https://i.iplsc.com/-/0009RVGE31WJ1HB5-C461.jpg", "meta_img": "https://i.iplsc.com/-/0009RVGE31WJ1HB5-C461.jpg", "images": ["https://i.iplsc.com/000L068L280AHKGJ-C401.webp", "https://fakty.interia.pl/images/logoInteriaWydaMedium.svg", "https://i.iplsc.com/000L0673AUEEU42W-C401.webp", "https://i.iplsc.com/000L063AOKTH0HEM-C401.webp", "https://i.iplsc.com/000L063VW8C2BF7P-C401.webp", "https://i.iplsc.com/-/0009RVGE31WJ1HB5-C461.jpg", "https://i.iplsc.com/000L0633UX63U0IM-C401.webp", "https://i.iplsc.com/000L063BJNQPDRP9-C401.webp", "https://i.iplsc.com/000L06BCH6HV0CPL-C401.webp", "https://i.iplsc.com/0009A6098CYXTC6T-C202-F4.webp", "https://fakty.interia.pl/images/logoWydarzeniaMedium.svg", "https://i.iplsc.com/000L05YXFDLTEJHT-C401.webp", "https://i.iplsc.com/0009RVGE31WJ1HB5-C322-F4.webp"], "movies": [], "text": "Podczas trzeciej sesji rozm\u00f3w z przedsi\u0119biorcami, zorganizowanej przez PAIH i po\u015bwi\u0119conej energetyce szef polskiego rz\u0105du podkre\u015bla\u0142, \u017ce Polska ma \"nietypowy mix energetyczny\", ale traktuje go jako szans\u0119. Oceni\u0142, \u017ce Polska mo\u017ce przeskoczy\u0107 pewne etapy rozwoju, inwestuj\u0105c np. w elektromobilno\u015b\u0107.\n\n\"W energetyce jeste\u015bmy u progu podj\u0119cia kluczowych decyzji dotycz\u0105cych atomu, energetyki atomowej. Wiemy, \u017ce Japonia jest najbardziej zaawansowanym na \u015bwiecie pa\u0144stwem w zakresie konwersji energii z w\u0119gla na gaz - by\u0107 mo\u017ce to jest technologia, w obszarze kt\u00f3rej b\u0119dziemy wsp\u00f3\u0142pracowa\u0107 z Japoni\u0105\" - m\u00f3wi\u0142 szef polskiego rz\u0105du.\n\nNatomiast minister klimatu Micha\u0142 Kurtyka podkre\u015bla\u0142 bliskie rozumienie wyzwa\u0144 energetycznych przez Polsk\u0119 i Japoni\u0119. Kurtyka stwierdzi\u0142, \u017ce bezpiecze\u0144stwo energetyczne w XXI wieku b\u0119dzie oparte nie tylko na dost\u0119pie do surowc\u00f3w, ale te\u017c na dost\u0119p do op\u0142acalnych technologii.\n\n\"Polska i Japonia wsp\u00f3lnie stoj\u0105 przed ogromn\u0105 szans\u0105, ale r\u00f3wnie\u017c przed realizacj\u0105 naszych zobowi\u0105za\u0144 mi\u0119dzynarodowych w redukcji emisji i to mo\u017ce doprowadzi\u0107 nie tylko do powstania nowej przestrzeni inwestycyjnej, nowej wsp\u00f3\u0142pracy badawczej, ale wr\u0119cz strategicznej wsp\u00f3\u0142pracy pomi\u0119dzy Polsk\u0105 a Japoni\u0105\" - m\u00f3wi\u0142 Kurtyka.\n\nJapo\u0144skie szkolenia w Polsce\n\nMinister gospodarki, przemys\u0142u i handlu Japonii Hiroshi Kajiyama podkre\u015bli\u0142, \u017ce do\u0142o\u017cy wszelkich stara\u0144, aby pog\u0142\u0119bi\u0107 zwi\u0105zki Polski i Japonii. Jako jeden z obszar\u00f3w mo\u017cliwej wsp\u00f3\u0142pracy wymienia\u0142 w\u0142a\u015bnie energetyk\u0119 i wyrazi\u0142 nadziej\u0119, \u017ce technologia zgazowania w\u0119gla przyczyni si\u0119 do wykorzystania w Polsce w\u0119gla w spos\u00f3b przyjazny dla \u015brodowiska. Zaznaczy\u0142, \u017ce Japonia wspiera tak\u017ce rozw\u00f3j energetyki j\u0105drowej m.in. przez prowadzenie szkole\u0144 w Polsce.\n\n\"Mam nadziej\u0119, \u017ce japo\u0144ska technologia i wiedza zostan\u0105 wykorzystane w polskiej energetyce j\u0105drowej\" - m\u00f3wi\u0142.", "keywords": [], "meta_keywords": [""], "tags": [], "authors": ["Leszek Szyma\u0144ski"], "publish_date": null, "summary": "", "article_html": "", "meta_description": "W energetyce jeste\u015bmy u progu podj\u0119cia kluczowych decyzji dotycz\u0105cych atomu, energetyki atomowej - powiedzia\u0142 premier Mateusz Morawiecki w Tokio podczas", "meta_lang": "pl", "meta_favicon": "/images/app-icons/wydarzenia-app-icon-48x48.png", "meta_data": {"viewport": "initial-scale=1,maximum-scale=1,width=device-width,user-scalable=no", "og": {"title": "Premier Morawiecki: Kluczowe decyzje na temat atomu", "description": "W energetyce jeste\u015bmy u progu podj\u0119cia kluczowych decyzji dotycz\u0105cych atomu, energetyki atomowej - powiedzia\u0142 premier Mateusz Morawiecki w Tokio podczas", "type": "article", "url": "https://wydarzenia.interia.pl/kraj/news-premier-mateusz-morawiecki-w-energetyce-jestesmy-u-progu-pod,nId,4281107", "image": {"identifier": "https://i.iplsc.com/-/0009RVGE31WJ1HB5-C461.jpg", "alt": "Premier Mateusz Morawiecki podczas konferencji prasowej w Tokio", "width": 1280, "height": 674}, "locale": "pl_PL"}, "twitter": {"card": "summary_large_image", "title": "Premier Mateusz Morawiecki: W energetyce jeste\u015bmy u progu podj\u0119cia kluczowych decyzji dotycz\u0105cych atomu", "description": "W energetyce jeste\u015bmy u progu podj\u0119cia kluczowych decyzji dotycz\u0105cych atomu, energetyki atomowej - powiedzia\u0142 premier Mateusz Morawiecki w Tokio podczas spotkania z polskimi i japo\u0144skimi", "image": {"identifier": "https://i.iplsc.com/-/0009RVGE31WJ1HB5-C461.webp", "alt": "Premier Mateusz Morawiecki podczas konferencji prasowej w Tokio"}, "site": "https://x.com/int_wydarzenia"}, "dc.language": "PL", "dc.source": "https://wydarzenia.interia.pl", "dc.publisher": "https://interia.pl", "dc.rights": "https://wydarzenia.interia.pl, wszelkie prawa zastrze\u017cone", "geo.region": "PL-MA", "geo.placename": "Krak\u00f3w", "geo.position": "50.0647;19.9450", "description": "W energetyce jeste\u015bmy u progu podj\u0119cia kluczowych decyzji dotycz\u0105cych atomu, energetyki atomowej - powiedzia\u0142 premier Mateusz Morawiecki w Tokio podczas", "theme-color": "#040a18", "robots": "index,follow,max-snippet:-1,max-image-preview:large", "next-head-count": 53}, "canonical_link": "https://wydarzenia.interia.pl/kraj/news-premier-mateusz-morawiecki-w-energetyce-jestesmy-u-progu-pod,nId,4281107"}