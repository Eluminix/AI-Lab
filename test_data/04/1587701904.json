{"source_url": "https://tr.sputniknews.com", "url": "https://tr.sputniknews.com/turkiye/202004241041901036-diyanet-isleri-baskani-erbas-ne-yaptik-da-rabbimiz-insanliga-bu-musibeti-verdi-diyoruz/", "title": "Diyanet \u0130\u015fleri Ba\u015fkan\u0131 Erba\u015f: 'Ne yapt\u0131k da Rabbimiz insanl\u0131\u011fa bu musibeti verdi' diyoruz", "top_image": "https://cdn.img.anlatilaninotesi.com.tr/images/sharing/article/tur/1041901036.jpg?1587724377", "meta_img": "https://cdn.img.anlatilaninotesi.com.tr/images/sharing/article/tur/1041901036.jpg?1587724377", "images": ["https://cdn.img.anlatilaninotesi.com.tr/i/logo/logo.svg", "https://tr.sputniknews.com/i/apps/android_apk.svg", "https://mc.yandex.ru/watch/27736608", "https://cdn.img.anlatilaninotesi.com.tr/img/104186/67/1041866778_0:0:1201:678_600x0_80_0_0_1a26cbd8c76b59479bd2d8f3179b723e.jpg", "https://cdn.img.anlatilaninotesi.com.tr/images/sharing/article/tur/1041901036.jpg?1587724377", "https://cdn.img.anlatilaninotesi.com.tr/i/loader.svg", "https://cdn.img.anlatilaninotesi.com.tr/img/07e5/08/09/1045202133_0:240:1801:540_1920x0_80_0_0_42e6ed2acd82b3605bfd636204ce6b11.jpg"], "movies": [], "text": "Ba\u015fkan Erba\u015f, yery\u00fcz\u00fcnde meydana gelen her bir \u015feyin Allah\u2019\u0131n takdiri ile oldu\u011funa dikkat \u00e7ekerek, \u201cBizim Cenab-\u0131 Hakk'\u0131n yery\u00fcz\u00fcnde yaratm\u0131\u015f oldu\u011fu her \u015feyden ders ve ibret almam\u0131z gerekiyor. \u015eerleri hayra d\u00f6n\u00fc\u015ft\u00fcrmemiz gerekiyor. Rabbimiz buyuruyor ki, \u2018Sizin \u015fer umdu\u011funuz, \u015fer bekledi\u011finiz \u015feylerde Allah hay\u0131r yarat\u0131r. Hay\u0131r bekledi\u011finiz \u015feyler de \u015fer olabilir. Allah bilir, siz bilmezsiniz\u2019 bu ayet-i kerimeyi okuyunca d\u00fc\u015f\u00fcn\u00fcyorum, acaba bizim bilmedi\u011fimiz ne hikmetler var bunda, onlar\u0131 aramak zorunday\u0131z. Ba\u015f\u0131m\u0131za bu musibet geldi. Bu bir imtihand\u0131r. Bu imtihan\u0131 bizim sab\u0131rla, metanetle kazanmam\u0131z, \u015ferri hayra d\u00f6n\u00fc\u015ft\u00fcrmemiz gerekiyor\u201d \u015feklinde konu\u015ftu.\n\n'Onlar bizim kahramanlar\u0131m\u0131z'\n\nDin g\u00f6revlileri i\u00e7in, \u201cOnlar bizim kahramanlar\u0131m\u0131z\u201d diyen Ba\u015fkan Erba\u015f, \u015f\u00f6yle devam etti:\n\n\u201cBizim hocalar\u0131m\u0131z sadece caminin hocas\u0131 de\u011fil, O caminin bulundu\u011fu mahallenin, il\u00e7enin, \u015fehrin hocas\u0131. Bizim cami i\u00e7i ve cami d\u0131\u015f\u0131 g\u00f6revlerimiz var. \u015eu anda Cenab-\u0131 Hak t\u00fcm hocalar\u0131m\u0131za cami d\u0131\u015f\u0131nda vazife yapmay\u0131 takdir etti. 61 bin hocam\u0131z resmi olarak \u015fu anda valiliklerin rehberli\u011finde Vefa Sosyal Destek Gruplar\u0131\u2019nda \u00e7al\u0131\u015f\u0131yorlar. Bu grup i\u00e7erisinde say\u0131 itibar\u0131yla en \u00e7ok personeli olan kurumlardan birisi de Diyanet \u0130\u015fleri Ba\u015fkanl\u0131\u011f\u0131'd\u0131r. Baz\u0131 illerimizde y\u00fczde 80'e kadar \u00e7\u0131k\u0131yor bu oran. Di\u011ferleri de g\u00f6n\u00fcll\u00fc olarak \u00e7al\u0131\u015f\u0131yorlar. \u00dclkemizin her yerinde olan kurum biziz. K\u00f6ylerine, mezralar\u0131na var\u0131ncaya kadar bizim hocalar\u0131m\u0131z var. \u0130\u015fte oralarda hocalar\u0131m\u0131z insan\u0131m\u0131z\u0131n, hastalar\u0131m\u0131z\u0131n yan\u0131nda. Vefa Sosyal Destek Gruplar\u0131n\u0131n yard\u0131mlar\u0131n\u0131n da\u011f\u0131t\u0131lmas\u0131nda, evinden \u00e7\u0131kamayan ya\u015fl\u0131 insanlar\u0131m\u0131z\u0131n maa\u015f\u0131n\u0131 bankadan \u00e7ekip kendilerine teslim edilmesine var\u0131ncaya kadar bizim hocalar\u0131m\u0131z g\u00f6rev ba\u015f\u0131nda. Hepsini tebrik ediyorum. Yapm\u0131\u015f olduklar\u0131 bu g\u00fczel amelden dolay\u0131 \u00f6zellikle \u015fu Ramazan g\u00fcnlerinde amel defterlerine b\u00fcy\u00fck sevaplar\u0131n yaz\u0131lmas\u0131n\u0131 Cenab-\u0131 Haktan niyaz ediyorum.\"\n\n'Kur'an'\u0131 okuyal\u0131m, anlamaya \u00e7al\u0131\u015fal\u0131m'\n\nBa\u015fkan Erba\u015f, Kovid-19 salg\u0131n\u0131 kar\u015f\u0131s\u0131nda al\u0131nan tedbirlerden dolay\u0131 camilere gidemeyen insanlar\u0131n evlerini mescide d\u00f6n\u00fc\u015ft\u00fcrd\u00fc\u011f\u00fcn\u00fc ifade etti ve \u201cEvlerimizi mescide, ibadet ve dua mekan\u0131na d\u00f6n\u00fc\u015ft\u00fcrd\u00fck. Bu da tarihe not olarak d\u00fc\u015f\u00fclecek. Bu Ramazan tarihe bir not olarak d\u00fc\u015f\u00fclecek. Cenab-\u0131 Hak amel defterlerimize yazacak. \u00c7olu\u011fumuzla \u00e7ocu\u011fumuzla, okudu\u011fumuz Kur'an'lar, yapt\u0131\u011f\u0131m\u0131z sohbetler, birlikte yapt\u0131\u011f\u0131m\u0131z iftarlar, birlikte k\u0131ld\u0131\u011f\u0131m\u0131z teravihler, birlikte okudu\u011fumuz kitaplar, b\u00fct\u00fcn bunlar amel defterimize yaz\u0131lacak\u201d dedi.", "keywords": [], "meta_keywords": ["t\u00fcrkiye", "haberler", "diyanet i\u0307\u015fleri ba\u015fkanl\u0131\u011f\u0131", "ali erba\u015f"], "tags": [], "authors": ["Sputnik T\u00fcrkiye"], "publish_date": "Fri Apr 24 13:26:00 2020", "summary": "", "article_html": "", "meta_description": "Diyanet \u0130\u015fleri Ba\u015fkan\u0131 Ali Erba\u015f, yeni tip koronavir\u00fcs (Kovid-19) salg\u0131n\u0131n\u0131n etkileriyle ilgili olarak \u201cBunda da bir hikmet vard\u0131r. Ne yapt\u0131k da Rabbimiz... 24.04.2020, Sputnik T\u00fcrkiye", "meta_lang": "tr", "meta_favicon": "https://cdn.img.anlatilaninotesi.com.tr/i/favicon/favicon-57x57.png", "meta_data": {"description": "Diyanet \u0130\u015fleri Ba\u015fkan\u0131 Ali Erba\u015f, yeni tip koronavir\u00fcs (Kovid-19) salg\u0131n\u0131n\u0131n etkileriyle ilgili olarak \u201cBunda da bir hikmet vard\u0131r. Ne yapt\u0131k da Rabbimiz... 24.04.2020, Sputnik T\u00fcrkiye", "keywords": "t\u00fcrkiye, haberler, diyanet i\u0307\u015fleri ba\u015fkanl\u0131\u011f\u0131, ali erba\u015f", "robots": "index, follow, max-image-preview:large", "viewport": "width=device-width, initial-scale=1.0, maximum-scale=1.0, user-scalable=yes", "HandheldFriendly": "true", "MobileOptimzied": "width", "referrer": "always", "format-detection": "address=no", "msapplication-TileColor": "#F4F4F4", "msapplication-TileImage": "https://cdn.img.anlatilaninotesi.com.tr/i/favicon/favicon-144x144.png", "theme-color": "#F4F4F4", "fb": {"app_id": 1649800968572061, "pages": 325770234130103}, "analytics": {"lang": "tur", "title": "Diyanet \u0130\u015fleri Ba\u015fkan\u0131 Erba\u015f: 'Ne yapt\u0131k da Rabbimiz insanl\u0131\u011fa bu musibeti verdi' diyoruz - 24.04.2020, Sputnik T\u00fcrkiye", "keyw": "turkiye, dunya, haberler, koronavirus-salgini, organization_Diyanet_Isleri_Baskanligi, person_Ali_Erbas, koronavirus, keyword_Allah", "tags": "T\u00fcrkiye, D\u00dcNYA, Haberler, KORONAV\u0130R\u00dcS, Diyanet \u0130\u015fleri Ba\u015fkanl\u0131\u011f\u0131, Ali Erba\u015f, Koronavir\u00fcs, Allah", "site_domain": "anlatilaninotesi.com.tr", "article_id": 1041901036, "url": "https://anlatilaninotesi.com.tr/20200424/diyanet-isleri-baskani-erbas-ne-yaptik-da-rabbimiz-insanliga-bu-musibeti-verdi-diyoruz-1041901036.html", "p_ts": 1587723979, "author": "Sputnik T\u00fcrkiye", "isscroll": 0}, "og": {"url": "https://anlatilaninotesi.com.tr/20200424/diyanet-isleri-baskani-erbas-ne-yaptik-da-rabbimiz-insanliga-bu-musibeti-verdi-diyoruz-1041901036.html", "title": "Diyanet \u0130\u015fleri Ba\u015fkan\u0131 Erba\u015f: 'Ne yapt\u0131k da Rabbimiz insanl\u0131\u011fa bu musibeti verdi' diyoruz", "description": "Diyanet \u0130\u015fleri Ba\u015fkan\u0131 Ali Erba\u015f, yeni tip koronavir\u00fcs (Kovid-19) salg\u0131n\u0131n\u0131n etkileriyle ilgili olarak \u201cBunda da bir hikmet vard\u0131r. Ne yapt\u0131k da Rabbimiz insanl\u0131\u011fa bu musibeti verdi, diyoruz. Rabbimiz, ayet-i kerimede \u2018Ba\u015f\u0131n\u0131za her ne...", "type": "article", "site_name": "Sputnik T\u00fcrkiye", "locale": "tr_TR", "image": "https://cdn.img.anlatilaninotesi.com.tr/images/sharing/article/tur/1041901036.jpg?1587724377"}, "relap-image": "https://cdn.img.anlatilaninotesi.com.tr/i/logo/logo-social.png", "twitter": {"card": "summary_large_image", "image": "https://cdn.img.anlatilaninotesi.com.tr/images/sharing/article/tur/1041901036.jpg?1587724377"}, "article": {"published_time": "20200424T1326+0300", "modified_time": "20200424T1332+0300", "author": "Sputnik T\u00fcrkiye", "section": "SON HABERLER", "tag": "Ali Erba\u015f"}, "relap-entity-id": 1041901036}, "canonical_link": "https://anlatilaninotesi.com.tr/20200424/diyanet-isleri-baskani-erbas-ne-yaptik-da-rabbimiz-insanliga-bu-musibeti-verdi-diyoruz-1041901036.html"}