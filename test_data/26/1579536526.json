{"source_url": "https://wiadomosci.wp.pl", "url": "https://wiadomosci.wp.pl/wybory-prezydenckie-2020-byla-wspolpracownica-andrzeja-dudy-ujawnia-kulisy-kampanii-6500213859378817a", "title": "Wybory prezydenckie 2020. By\u0142a wsp\u00f3\u0142pracownica Andrzeja Dudy ujawnia kulisy kampanii", "top_image": "https://v.wpimg.pl/Yzk4MjVhdhsKVjtZeRN7DkkObwM_SnVYHhZ3SHlcbUsTA3VeeQ4wFg5GKBo5Rj4IHkQsHSZGKRZEVT0DeR5oVQ9dPho6CSBVDlkvDzJHYUsJAnpdYQx0TwhWfkdiUTxDRgwsC2ZFbEJSAi5TblpsG1gNbxc", "meta_img": "https://v.wpimg.pl/Yzk4MjVhdhsKVjtZeRN7DkkObwM_SnVYHhZ3SHlcbUsTA3VeeQ4wFg5GKBo5Rj4IHkQsHSZGKRZEVT0DeR5oVQ9dPho6CSBVDlkvDzJHYUsJAnpdYQx0TwhWfkdiUTxDRgwsC2ZFbEJSAi5TblpsG1gNbxc", "images": ["https://v.wpimg.pl/MzZhM2Q5Yhs7CjsBfk5vDnhSb1s4F2FYL0p3EH4GeEoiRytbPVA_HyoHY1UjQD0bLRhjQj0aLAozRzsDflEkCSoELEt-UCAYPwxiVGYEdUk-W3QfYQV7QndcfgtiGHVPalpgVjdWdUlsCX5WaAQuWCc", "https://v.wpimg.pl/YjI2OTU4dgsoUDlnek97HmsIbT08FnVIPBB1dnoHbFoxHSk9OVErDzldYTMnQSkLPkJhJDkbOBogHTllelAwGTleLi16UTQILFZgZGZRYF8tUC55YlBvC2QGdjZtGWFZcQBibGICbwh7BHZhbQRpSDQ", "https://v.wpimg.pl/MDYzNzIxYiU4GDhJZgNvMHtAbBMgWmFmLFh0WGZLeHQhVSgTJR0_ISkVYB07DT0lLgpgCiVXLDQwVThLZhwkNykWLwNmHSAmPB5hSn8cfiZhTS9XcEF8dXROeUMvVS9yOEJjSywde3RvSXlIeEl6ZiQ", "https://v.wpimg.pl/NTA2N2E3YTUgUDgBakhsIGMIbFssEWJ2NBB0EGoAf2A5A3kEalUnOCRAK0IqHSkmNEIvRTUdPjhuUz5bakV_eyVbPUIpUjd7JF8sVyEcKjYgB3gBJwVjZXACdh9xC3pgbFN2B3Uee2V1U3sCcwQvY3UFbE8", "https://v.wpimg.pl/MTFhZjNhYjUnCixZYRNvIGRSeAMnSmF2M0pgSGFbfGA-WW1cYQ4kOCMaPxohRiomMxg7HT5GPThpCSoDYR58eyIBKRoiCTR7IwU4DypHeGUjWmgJf15gMSdYbEd6WXpla1A_CXZFdTFxCmtbLw5-NSNbeBc", "https://v.wpimg.pl/ZjQxZTY0dQswGixndkt4HnNCeD0wEnZIJFpgdnYDb1opVzw9NVUoDyEXdDMrRSoLJgh0JDUfOxo4VyxldlQzGSEUOy12VTcINBx1bTpUal9nHGh5bABqCHxMbGE6HThfNxx3ZTsJbQxlST9ibVVjSCw", "https://v.wpimg.pl/YTE0OTM4djUkUjlnYk97IGcKbT0kFnV2MBJ1dmIAaSxxAGAyJFg8JiBAIHoqRiwkJEc_ej1YdjU1WWAifBs9PTZAIzU0Gzw5J1Ure3QMbzckCXgxYAY4Nncde2Z7BnQ2fAJ-eXsGYDV0BHZndVc8YmdN", "https://v.wpimg.pl/Mzc5YjQ5YhsCVy9Zfk5vDkEPewM4F2FYFhdjSH4GeEobGj8DPVA_HxNadw0jQD0bFEV3Gj0aLAoKGi9bflEkCRNZOBN-UCAYBlF2CWRUK0oABDhHN1AuT04BaFM0GHQYUFF0W2UFeklUDDteaAUpWB4", "https://v.wpimg.pl/ZXJfd3AudTkrBBIAbg54LGhcRlAxHQUrPgJGH2MAeGJoSQ1eIBI_K2UHAEVuBTY5KQMMXC0RPyoVERQdMgM9ejc", "https://v.wpimg.pl/Yzk4MjVhdhsKVjtZeRN7DkkObwM_SnVYHhZ3SHlfYU4TAHlbeQ4wFg5GKBo5Rj4IHkQsHSZGKRZEVT0DeR5oVQ9dPho6CSBVDlkvDzJHYUsJAnpdYQx0TwhWfkdiUTxDRgwsC2ZFbEJSAi5TblpsG1gNbxc", "https://v.wpimg.pl/MDMyMDFjYiUsGzt3aRFvMG9Dby0vSGFmOFt3ZmlZeHQ1VistKg8_IT0WYyM0Hz0lOgljNCpFLDQkVjt1aQ4kNz0VLD1pDyAmKB1iJ3cJKCJ-Ty9pIFt1JmBNKCJxR3QlLhhgInIJfXR-S311JV17ZjA", "https://v.wpimg.pl/Njk4ODEwYQsKVjl3agxsHkkObS0sVWJIHhZ1ZmpEe1oTGyktKRI8DxtbYSM3Aj4LHERhNClYLxoCGzl1ahMnGRtYLj1qEiMIDlBgJiREf14PBC1pJEJ6D0YAKSEgWi8PCAFidCRCKlxSDHd1dUUqSBY", "https://v.wpimg.pl/MDBmM2MyYiUjDzsBYgJvMGBXb1skW2FmN093EGJKeHQ6QitbIRw_ITICY1U_DD0lNR1jQiFWLDQrQjsDYh0kNzIBLEtiHCAmJwliC3lBeX13WnUfLkt0Jm9ZL1F0VC8ldltgAXRILHRyC35Rf0ArZj8", "https://v.wpimg.pl/ZHVkYS5qdSk3CS9gGgp4PHRRezpcU3ZqI0ljcRpAaHBmE3Y3GwYqITsMdyNZXm1-Y1poawBJaGV7WWtjBUBtfG9bdjdAFTtmPBs-cUg", "https://v.wpimg.pl/ODgyZjA5YCUGGyxZbk5tMEVDeAMoF2NmEltgSG4GenQfVjwDLVA9IRcWdA0zQD8lEAl0Gi0aLjQOVixbblEmNxcVOxNuUCImAh11U3NRe3JTHG5HcAQtfUpNbFgnGHZ8AUh3XCVXf3xfSzxaeFZ7Zho", "https://v.wpimg.pl/Yzk4MjVhdhsKVjtZeRN7DkkObwM_SnVYHhZ3SHlcbUsTA3VeeQ4wFg5GKBo5Rj4IHkQsHSZGKRZEVT0DeR5oVQ9dPho6CSBVDlkvDzJHYUsJAnpdYQx0TwhWfkdiUTxDRgwsC2ZFbEJSAi5TblpsG1gNbxc", "https://v.wpimg.pl/YTdkYjE0djUFCS9Zakt7IEZRewMsEnV2EUljSGoDaGAcWm5calYwOAEZPBoqHj4mERs4HTUeKThLCikDakZoewACKhopUSB7AQY7DyEfP20GD2FTcAV0ZQBTYEdxVTtkSVNhCCcdYGRcWzhdIVJoYAVbexc", "https://v.wpimg.pl/MWQ4OTM2YjYwVjlnYklvI3MObT0kEGF1JBZ1dmIBfGMpBXhiYlQkOzRGKiQiHColJEQuIz0cPTt-VT89YkR8eDVdPCQhUzR4NFktMSkdeG9mB3pnflRgYDADeXl5C3VgfFZ4YSsfLG43An4wdQt-YWJRbSk", "https://v.wpimg.pl/YmY3NGY2dgw4UTh0dkl7GXsJbC4wEHVPLBF0ZXYBaFkhAnlxdlQwATxBKzc2HD4fLEMvMCkcKQF2Uj4udkRoQj1aPTc1UyBCPF4sIj0dOlpsBHh2bwN0CG1QfWptATpZdFItc2gfPFQ6CiwhbgY_W2kLbDo", "https://v.wpimg.pl/ZmNlYzMxdQwvDi9JYgN4GWxWexMkWnZPO05jWGJLb102Qz8TIR0oCD4Ddx0_DSoMORx3CiFXOx0nQy9LYhwzHj4AOANiHTcPKwh2QylLPFt9XWFXLkloWGNYPUp7VWJYKl10TXlObwstCTpJfE5rTzM", "https://v.wpimg.pl/YWI3MmM1djYoUTteYkp7I2sJbwQkE3V1PBF3T2ICaGMxAnpbYlcwOyxBKB0iHz4lPEMsGj0fKTtmUj0EYkdoeC1aPh0hUCB4LF4vCCkebTN7Vn5fLAF0M3kKLEB5VzxlZAopWn0ca29_BiwPegM6YixWbxA", "https://v.wpimg.pl/YTgxN2Q2djUGGjgBfkl7IEVCbFs4EHV2Elp0EH4BbGQfVyhbPVcrMRcXYFUjRyk1EAhgQj0dOCQOVzgDflYwJxcUL0t-VzQ2AhxhUGUAa2FWT3cfNAI9YUpMLwJoH2EyAk5jVzdQODVfSXlWZ1c4dho", "https://v.wpimg.pl/ZjU3M2Q2dQs0UTsBfkl4HncJb1s4EHZIIBF3EH4Bb1otHCtbPVcoDyVcY1UjRyoLIkNjQj0dOxo8HDsDflYzGSVfLEt-VzcIMFdiCzJRY1wxAHgfMlNsDngHLlNhH2IIYQJgCzcFOAxgBH5WZwo4SCg"], "movies": [], "text": "Pojawienie u boku prezydenta mec. Jolanty Turczynowicz-Kiery\u0142\u0142o by\u0142o wielk\u0105 niespodziank\u0105. Zapami\u0119tano j\u0105 z serii sensacyjnych publikacji m.in o incydencie podczas wybor\u00f3w samorz\u0105dowych w Milan\u00f3wku. Pisano te\u017c, \u017ce kradnie show g\u0142\u00f3wnemu bohaterowi kampanii. Wytrwa\u0142a na stanowisku miesi\u0105c. Dzi\u015b rozlicza si\u0119 z tym etapem \u017cycia.\n\nTomasz Molga: Co doradzi\u0142aby pani prezydentowi Dudzie w sprawie wybor\u00f3w korespondencyjnych?\n\nJolanta Turczynowicz-Kiery\u0142\u0142o: Powiedzia\u0142abym, \u017ce to najlepsze rozwi\u0105zanie w czasie epidemii koronawirusa, o ile oczywi\u015bcie poczta potrafi takie g\u0142osowanie zorganizowa\u0107 ju\u017c w maju, zapewni\u0107 wszystkim bezpiecze\u0144stwo i wiarygodno\u015b\u0107 wynik\u00f3w. Nie jestem teraz wewn\u0105trz kampanii, nie wiem, jak wygl\u0105daj\u0105 przygotowania. Na pewno wa\u017cne by zachowa\u0107 gwarancje tajno\u015bci. Sam pomys\u0142 g\u0142osowania podoba mi si\u0119 du\u017co bardziej ni\u017c przeprowadzanie napr\u0119dce zmian w konstytucji.\n\nParadoksalnie Andrzej Duda wcale nie musi skorzysta\u0107 na wyborach korespondencyjnych. Z bada\u0144 wynika, \u017ce w Szwajcarii taki spos\u00f3b g\u0142osowania szczeg\u00f3lnie motywowa\u0142 do oddania g\u0142osu wyborc\u00f3w w du\u017cych miastach. Wysy\u0142aj\u0105c kart\u0119 do g\u0142osowania do domu, dajemy wyborcy wszystko, czego potrzebuje do decyzji. Nie musi nawet i\u015b\u0107 do lokalu wyborczego. Znikaj\u0105 wszystkie bariery, os\u0142abiamy to poczucie, nie chce mi si\u0119 g\u0142osowa\u0107, nie mam na kogo, mo\u017cna si\u0119 spokojnie zastanowi\u0107.\n\nJak wygra Duda, to przeciwnicy b\u0119d\u0105 m\u00f3wili, \u017ce mia\u0142 fory przez epidemi\u0119, m\u00f3g\u0142 pokazywa\u0107 si\u0119 przy ratownikach, og\u0142asza\u0107 sw\u00f3j udzia\u0142 w powstaniu tarczy antykryzysowej.\n\nKontrkandydaci poddali walk\u0119, b\u0142\u0119dnie za\u0142o\u017cyli, \u017ce wybory si\u0119 nie odb\u0119d\u0105. Gdybym by\u0142a Ma\u0142gorzat\u0105 Kidaw\u0105-B\u0142o\u0144sk\u0105 walczy\u0142abym do ko\u0144ca, bo nawet po przegranych wyborach zostaje kapita\u0142 na przysz\u0142o\u015b\u0107 z kontakt\u00f3w z wyborcami. A tu nagle pada has\u0142o bojkot wybor\u00f3w.\n\nBy\u0142am za\u017cenowana, gdy widzia\u0142am, jak w\u0142asne \u015brodowisko si\u0119 od niej odcina. Jak pojawiaj\u0105 si\u0119 z jego strony \u017carty, z\u0142o\u015bliwo\u015bci na temat jej wpadek. Moment, kiedy Borys Budka odepchn\u0105\u0142 j\u0105 od mikrofonu, dyktowa\u0142 jej, jak ma odpowiedzie\u0107 na pytanie zadane przez dziennikarza, by\u0142 straszny. Zachowa\u0142 si\u0119 bez kultury, publicznie potraktowa\u0142 pani\u0105 Kidaw\u0119 jak marionetk\u0119. Mam wielki niedosyt. Niedosyt warto\u015bci i w polityce i w kampanii.\n\nRozwi\u0144\n\nPodoba\u0142a si\u0119 pani przygoda na pierwszej linii polityki?\n\nJest takie powiedzenie, \u017ce na b\u0142otnistym gruncie nie wyrosn\u0105 kwiaty. Polska polityka niestety przypomina takie b\u0142oto. Dopiero teraz do mnie do dotar\u0142o dlaczego tak wielu porz\u0105dnych ludzi w og\u00f3le nie zaistnieje w polityce. Nie zaryzykuj\u0105 tego, co ja prze\u017cy\u0142am.\n\nNie zaryzykuj\u0105 hejtu na swoj\u0105 rodzin\u0119, czy firmy, kt\u00f3re zbudowali. Nie zaryzykuj\u0105 by k\u0142amstwa niszczy\u0142y ich wizerunek, dorobek. Dlatego po politycznej drabinie wspina si\u0119 tak wiele os\u00f3b, kt\u00f3rych pierwszy \u017cyciowy sukces to asystowanie pos\u0142owi. W\u0142adza to jedyna rzecz, kt\u00f3r\u0105 po latach zdobyli. Oni nie maj\u0105 nic do zaoferowania ani nic innego do stracenia i gotowi s\u0105 znie\u015b\u0107 wszystko byle utrzyma\u0107 sw\u00f3j status.\n\nW efekcie poza wyj\u0105tkami nie mamy w Polsce m\u0119\u017c\u00f3w stanu, ale polityk\u00f3w, kt\u00f3rzy wykorzystuj\u0105 gr\u0119 emocjami, manipuluj\u0105. Nierzadko wesp\u00f3\u0142 z wybranymi mediami, czy innymi grupami interes\u00f3w. Dlatego s\u0142owo polityk spo\u0142ecze\u0144stwo traktuje jak paskudny epitet dla kogo\u015b, kto nie mia\u0142 innego pomys\u0142u na \u017cycie.\n\nNie jest tak, \u017ce narzeka pani na dziennikarzy? Mamy obowi\u0105zek docieka\u0107 kim s\u0105 osoby, kt\u00f3re pojawiaj\u0105 si\u0119 w otoczeniu prezydenta i co planuj\u0105?\n\nSzanuj\u0119 i rozumiem rol\u0119 medi\u00f3w. Jestem wychowana w etosie rzetelnego m\u0105drego dziennikarstwa. Zosta\u0142am zaatakowana, bez szans wypowiedzenia, po co si\u0119 pojawi\u0142am w tej kampanii i jaka by\u0142a moja rola. Pe\u0142ni\u0142am funkcj\u0119 szefowej kampanii prezydenta, a poruszano tematy poboczne, \u017ce chodz\u0119 w czerwonym p\u0142aszczu, ujawniono fraszk\u0119 z czyich\u015b urodzin, kt\u00f3r\u0105 mieli odnale\u017a\u0107 po kilku latach ,\"przyjaciele\u2019\". Tropiono, czy mam zlecenia od sp\u00f3\u0142ek skarbu pa\u0144stwa, samorz\u0105d\u00f3w, w kt\u00f3rych rz\u0105dzi PiS od agencji rz\u0105dowych. Nie mam ich.\n\nTo by\u0142o zmasowane, okrutne a czasem absurdalne polowanie na mnie. Pr\u00f3bowano nak\u0142oni\u0107 jednego z samorz\u0105dowc\u00f3w, by przyzna\u0142, \u017ce moja wygrana w konkursie gotowania z Magd\u0105 Gessler to by\u0142a ustawka. Szkoda m\u00f3wi\u0107.\n\nPrzypomniano pani incydent podczas wybor\u00f3w samorz\u0105dowych z 2018 roku. Jak opisa\u0142a \"Gazeta Wyborcza\", ugryz\u0142a pani w r\u0119k\u0119 \"pana Kazimierza z Milan\u00f3wka\"\n\nBohater publikacji jest miejscowym politykierem. Prowadzi\u0142 dla jednego z kandydat\u00f3w brutaln\u0105 kampani\u0119 wyborcz\u0105. To on by\u0142 sprawc\u0105 napa\u015bci i w s\u0105dzie toczy si\u0119 przeciwko niemu post\u0119powanie o naruszenie ciszy wyborczej oraz n\u0119kanie.\n\nNie drwi si\u0119 ze sposobu w jaki matka stan\u0119\u0142a w obronie dziecka, gdy wszystkie fakty, podkre\u015blam fakty, a nie s\u0142owa napastnika \u2013 temu przecz\u0105. Kt\u00f3ra kobieta w mojej sytuacji, nie broni\u0142aby si\u0119 wszelkimi metodami?\n\nRozwi\u0144\n\nJako szefowa kampanii prezydenta mog\u0142a pani jako\u015b odpowiedzie\u0107 na te ataki, broni\u0107 si\u0119, przecie\u017c jest pani adwokatem\n\nNo w\u0142a\u015bnie nie mog\u0142am. Taka by\u0142a decyzja, \u017ce mia\u0142am nie wdawa\u0107 si\u0119 w t\u0142umaczenia, bo to skupia\u0142oby uwag\u0119 na mnie zamiast na prezydencie. To by\u0142a pu\u0142apka. To nie ja by\u0142am celem tych publikacji tylko prezydent. Pisano o mnie, s\u0105dz\u0105c, \u017ce te zmanipulowane sensacje, w jaki\u015b spos\u00f3b odbij\u0105 si\u0119 na wyniku wyborczym Andrzeja Dudy.\n\nKolejne moje smutne zaskoczenie to fakt, \u017ce by\u0142y osoby z bliskiego otoczenia politycznego, kt\u00f3re kibicowa\u0142y temu podszczypywaniu mnie, a nawet wystawia\u0142y pi\u0142ki do strzelania goli.\n\nKto?\n\nTyle tylko powiem. Nadal kibicuj\u0119 Andrzejowi Dudzie. Fakt, podczas kampanii zrobi\u0142a si\u0119 napi\u0119ta atmosfera. By\u0142am osob\u0105 z zewn\u0105trz, bezpartyjn\u0105, z du\u017cym dorobkiem, silnym charakterem. W czasie podr\u00f3\u017cy \"dudabusem\" siedzia\u0142am razem z prezydentem w pierwszym rz\u0119dzie, rozmawiali\u015bmy o wielu wa\u017cnych sprawach. To by\u0142 dobry czas.\n\nCzasem ludzie niszcz\u0105 drugiego zanim go poznaj\u0105, czasem oceniaj\u0105 na podstawie opinii innych... Nie wiem, gdzie i komu nacisn\u0119\u0142am na odcisk. By\u0142am i jestem pozytywnie nastawiona do ludzi. Dosz\u0142am jednak do wniosku, \u017ce by\u0142am jak aktorka, kt\u00f3ra wesz\u0142a na plan filmu po przeczytaniu pierwszej wersji scenariusza. Tymczasem w trakcie zdj\u0119\u0107 zacz\u0119\u0142y pojawia\u0107 si\u0119 poprawki, co do mojej roli.\n\nPrzetrwa\u0142a pani miesi\u0105c. U\u015bmiercono pani\u0105 nagle jak Hank\u0119 Mostowiak w serialu \"M jak mi\u0142o\u015b\u0107\".\n\nRezygnacja by\u0142a moj\u0105 suwerenn\u0105 decyzj\u0105 i nikt na ni\u0105 nie wp\u0142yn\u0105\u0142, r\u00f3wnie\u017c przyczyna by\u0142a prawdziwa. Po komentarzach widzia\u0142am, \u017ce moja niezale\u017cno\u015b\u0107 by\u0142a du\u017cym zaskoczeniem i dopatrywano si\u0119 drugiego dna. Tymczasem odebra\u0142am tak nieprawdopodobnie du\u017co g\u0142os\u00f3w wsparcia i \u017cyczliwo\u015bci, \u017ce wspominam czas kampanii jako niezwykle cenne do\u015bwiadczenie.\n\nNie zmienia to faktu, \u017ce zdrowo my\u015bl\u0105cy cz\u0142owiek nie spodziewa si\u0119, by z otwartej \u017cyczliwej kobiety w mediach mo\u017cna by\u0142o zrobi\u0107 dzikusa, kt\u00f3ry gryzie w r\u0119k\u0119 niewinnych ludzi.\n\nPani pojawienie si\u0119 u boku Andrzeja Dudy by\u0142o zaskoczeniem. Doszukiwano si\u0119 podtekst\u00f3w, co znana prawnik dostanie w zamian...\n\nPierwsze wyja\u015bnienie zdziwi wrog\u00f3w i \"\u017cyczliwych\" przyjaci\u00f3\u0142 - nie dla \u017cadnych interes\u00f3w, deal\u00f3w, zlece\u0144. Nie aspirowa\u0142am ani nie aspiruj\u0119, do \u017cadnych stanowisk, tek ministerialnych i temu podobnych funkcji. Naprawd\u0119 mia\u0142am nadziej\u0119, \u017ce moja praca w kampanii b\u0119dzie pewn\u0105 misj\u0105 obywatelsk\u0105.\n\nWierzy\u0142am, \u017ce uda mi si\u0119 sprawi\u0107 by polityka by\u0142a po prostu lepsza. By by\u0142o w niej wi\u0119cej \u015bwiat\u0142a. Wszystko wskazuje na to, \u017ce b\u0119dzie to druga kadencja Andrzeja Dudy i w\u0142a\u015bnie teraz prezydent m\u00f3g\u0142by sobie pozwoli\u0107 na zupe\u0142nie inne dzia\u0142anie, bardziej niezale\u017cne od zaplecza politycznego.\n\nDu\u017co rozmawiali\u015bmy, cho\u0107by o Krajowej Radzie S\u0105downictwa i reformie wymiaru sprawiedliwo\u015bci. M\u00f3wi\u0142am, to, co my\u015bl\u0119, \u017ce reforma jest konieczna i potrzebna, ale spos\u00f3b jej wprowadzenia wymaga dopracowania i zmiany w wielu miejscach. Prezydent powinien dzia\u0142a\u0107 w taki spos\u00f3b by sta\u0107 za obywatelami, ale r\u00f3wnie\u017c by odzyska\u0107 szacunek i autorytet w \u015brodowisku prawnik\u00f3w. Sam si\u0119 z niego wywodzi.", "keywords": [], "meta_keywords": [""], "tags": ["USA", "wybory prezydeckie", "Olaf Scholz", "Jolanta Turczynowicz-Kiery\u0142\u0142o", "Lublin", "\u0141ukasz Mejza", "Pozna\u0144", "Bia\u0142ystok", "Polska", "Caritas", "Gdynia", "Danuta Holecka", "W\u0142adimir Putin", "Warszawa", "reforma s\u0105downictwa", "\u0141\u00f3d\u017a", "Wypadki", "Radom", "Szczecin", "Polska 2050", "Wyniki Lotto", "Bia\u0142oru\u015b", "Wroc\u0142aw", "Francja", "Joe Biden", "Bezpartyjni Samorz\u0105dowcy", "Unia Europejska", "Krak\u00f3w", "Grupa Wyszechradzka", "Ukraina", "Chiny", "Lokalne", "Bydgoszcz", "Sonda\u017c wyborczy", "Rosja", "prawo i sprawiedliwo\u015b\u0107", "Rzesz\u00f3w", "Boris Johnson", "Emmanuel Macron", "Turcja", "WHO", "W\u0142adys\u0142aw Kosiniak-Kamysz", "Partia Republika\u0144ska", "ONZ", "NATO", "Andrzej Duda", "Policja", "Hiszpania", "g\u0142osowanie korespondencyjne", "Wojna w Ukrainie", "Micha\u0142 Dworczyk", "Jacek Kurski", "Niedziele handlowe", "PPS", "Gda\u0144sk", "Katowice", "Karol Nawrocki", "Klaudia Jachira", "W\u0142ochy", "W\u0142odzimierz Czarzasty", "Ursula von der Leyen", "Adam Niedzielski", "Wielka Brytania", "Przemys\u0142aw Czarnek", "Niemcy", "Wybory prezydenckie 2025"], "authors": ["Grupa Wirtualna Polska", "\u0141ukasz Kuczera", "Pawe\u0142 Buczkowski", "Katarzyna Staszko", "Mateusz Ratajczak", "Aleksandra Wieczorek"], "publish_date": "Thu Apr 16 04:09:00 2020", "summary": "", "article_html": "", "meta_description": "- Nigdy nie spodziewa\u0142am si\u0119, \u017ce po zaanga\u017cowaniu si\u0119 w kampani\u0119 prezydenck\u0105 spotka mnie taka fala oszczerstw i absurdalnych oskar\u017ce\u0144. Gdybym to wiedzia\u0142a, pewnie nie podj\u0119\u0142abym takiej decyzji - m\u00f3wi WP Jolanta...", "meta_lang": "pl", "meta_favicon": "/staticfiles/icons/icon.png", "meta_data": {"viewport": "width=device-width, initial-scale=1", "gaf": "bkuelisw", "description": "- Nigdy nie spodziewa\u0142am si\u0119, \u017ce po zaanga\u017cowaniu si\u0119 w kampani\u0119 prezydenck\u0105 spotka mnie taka fala oszczerstw i absurdalnych oskar\u017ce\u0144. Gdybym to wiedzia\u0142a, pewnie nie podj\u0119\u0142abym takiej decyzji - m\u00f3wi WP Jolanta...", "author": "Grupa Wirtualna Polska", "robots": "max-image-preview:large", "og": {"type": "article", "title": "Wybory prezydenckie 2020. By\u0142a wsp\u00f3\u0142pracownica Andrzeja Dudy ujawnia kulisy kampanii", "description": "- Nigdy nie spodziewa\u0142am si\u0119, \u017ce po zaanga\u017cowaniu si\u0119 w kampani\u0119 prezydenck\u0105 spotka mnie taka fala oszczerstw i absurdalnych oskar\u017ce\u0144. Gdybym to wiedzia\u0142a, pewnie nie podj\u0119\u0142abym takiej decyzji - m\u00f3wi WP Jolanta...", "url": "https://wiadomosci.wp.pl/wybory-prezydenckie-2020-byla-wspolpracownica-andrzeja-dudy-ujawnia-kulisy-kampanii-6500213859378817a", "site_name": "WP Wiadomo\u015bci", "locale": "pl_PL", "article": {"tag": "Jolanta Turczynowicz-Kiery\u0142\u0142o"}, "image": "https://v.wpimg.pl/Yzk4MjVhdhsKVjtZeRN7DkkObwM_SnVYHhZ3SHlcbUsTA3VeeQ4wFg5GKBo5Rj4IHkQsHSZGKRZEVT0DeR5oVQ9dPho6CSBVDlkvDzJHYUsJAnpdYQx0TwhWfkdiUTxDRgwsC2ZFbEJSAi5TblpsG1gNbxc"}, "article": {"published_time": "2020-04-16T04:09:00.000Z", "modified_time": "2020-04-16T04:09:37.000Z"}, "twitter": {"card": "summary_large_image", "description": "- Nigdy nie spodziewa\u0142am si\u0119, \u017ce po zaanga\u017cowaniu si\u0119 w kampani\u0119 prezydenck\u0105 spotka mnie taka fala oszczerstw i absurdalnych oskar\u017ce\u0144. Gdybym to wiedzia\u0142a, pewnie nie podj\u0119\u0142abym takiej decyzji - m\u00f3wi WP Jolanta...", "site": "@wirtualnapolska", "image": "https://v.wpimg.pl/Yzk4MjVhdhsKVjtZeRN7DkkObwM_SnVYHhZ3SHlcbUsTA3VeeQ4wFg5GKBo5Rj4IHkQsHSZGKRZEVT0DeR5oVQ9dPho6CSBVDlkvDzJHYUsJAnpdYQx0TwhWfkdiUTxDRgwsC2ZFbEJSAi5TblpsG1gNbxc"}, "fb": {"app_id": 1468284930049726, "pages": 174708585894934}, "breakpoints": "629, 1139, 1365", "content-width": "device-width, 630, 980, 1280", "mobile-web-app-capable": "yes", "apple-mobile-web-app-capable": "yes", "apple-mobile-web-app-status-bar-style": "black-translucent", "theme-color": "var(--color-brand)"}, "canonical_link": "https://wiadomosci.wp.pl/wybory-prezydenckie-2020-byla-wspolpracownica-andrzeja-dudy-ujawnia-kulisy-kampanii-6500213859378817a"}