{"source_url": "https://nczas.com", "url": "https://nczas.com/2020/04/04/17-proc-zakazonych-koronawiusem-w-polsce-to-personel-medyczny-to-najwyzszy-procent-w-europie-zatrwazajace/", "title": "17 proc. zaka\u017conych koronawiusem w Polsce to personel medyczny. \u201eTo najwy\u017cszy procent w Europie. Zatrwa\u017caj\u0105ce\u201d", "top_image": "https://nczas.com/wp-content/uploads/2020/03/koronawrus_nastolatek_nczas.jpg", "meta_img": "https://nczas.com/wp-content/uploads/2020/03/koronawrus_nastolatek_nczas.jpg", "images": ["https://nczas.com/wp-content/uploads/2025/05/jasnowidz-jackowski-100x70.jpg", "https://nczas.com/wp-content/uploads/2025/04/gizela-jagielska-100x70.jpg", "https://nczas.com/wp-content/uploads/2024/11/radoslaw-piwowarczyk-ok-100x70.jpg", "https://nczas.com/wp-content/uploads/2021/06/logo_nczas_najwyzszy_czas_biale.png", "https://nczas.com/wp-content/uploads/2025/05/janusz-korwin-mikke-gasnica-plac-zamkowy-100x70.jpg", "https://nczas.com/wp-content/uploads/2025/05/slawomir-mentzen-konfederacja-krakow-100x70.jpg", "https://nczas.com/wp-content/uploads/2020/03/koronawrus_nastolatek_nczas.jpg", "https://nczas.com/wp-content/uploads/2020/03/koronawrus_nastolatek_nczas-696x464.jpg", "https://nczas.com/wp-content/uploads/2025/04/braun-fritz-skalik-100x70.jpg", "https://nczas.com/wp-content/uploads/2023/04/urna-wyborcza-sondaz-100x70.jpg", "https://nczas.com/wp-content/uploads/2025/05/anna-brylka-krzysztof-bosak-grzegorz-placzek-konfederacja-krakow-100x70.jpg", "https://nczas.com/wp-content/uploads/2024/03/Holownia-100x70.jpg"], "movies": [], "text": "REKLAMA\n\nJak poradzimy sobie z epidemi\u0105, gdy nie b\u0119dzie mia\u0142 nas kto leczy\u0107? Prezes Naczelnej Rady Lekarskiej, prof. Andrzej Matyja, podzieli\u0142 si\u0119 przera\u017caj\u0105cymi danymi \u2013 17 proc. zaka\u017conych koronawiusem w Polsce to personel medyczny. W szpitalach brakuje \u015brodk\u00f3w ochrony osobistej.\n\nZaka\u017cenie koronawirusem potwierdzono u 461 przedstawicieli personelu medycznego, m.in. u lekarzy, piel\u0119gniarek i ratownik\u00f3w. Taki by\u0142 przynajmniej stan na czwartek, wg informacji podanych przez GIS. Prezes Naczelnej Rady Lekarskiej, prof. Andrzej Matyja, przypomnia\u0142 w TVN24, \u017ce wielokrotnie m\u00f3wi\u0142 o braku \u015brodk\u00f3w ochrony osobistej dla personelu medycznego i braku mo\u017cliwo\u015bci ich zakupu hurtowego.\n\n\u2013 17 proc. og\u00f3lnie zaka\u017conych w Polsce to personel medyczny. To procent zatrwa\u017caj\u0105cy, najwy\u017cszy w Europie. Mam informacje, \u017ce w samej Warszawie 24 lekarzy jest z dodatnim wynikiem testu \u2013 podkre\u015bli\u0142 prezes NRL.\n\nREKLAMA\n\nZaka\u017ceni pracownicy medyczni stanowi\u0105 zagro\u017cenie dla ca\u0142ego systemu ochrony zdrowia. Gdy zabraknie lekarzy i piel\u0119gniarek, to po pierwsze nie b\u0119dzie mia\u0142 kto walczy\u0107 z epidemi\u0105, a po drugie bez opieki zostan\u0105 pozostali chorzy.\n\n\u2013 Przecie\u017c nasi chorzy nagle nie pozbyli si\u0119 innych schorze\u0144. Chorujemy na choroby onkologiczne, s\u0105 udary, zawa\u0142y. Nie mo\u017cemy pozwoli\u0107, by liczba zgon\u00f3w z innych ni\u017c koronawirus powod\u00f3w wzrasta\u0142a. Tego si\u0119 ca\u0142e \u015brodowisko obawia. Je\u015bli nie b\u0119dziemy mie\u0107 mo\u017cliwo\u015bci normalnego leczenia, diagnozowania, mo\u017ce doj\u015b\u0107 do za\u0142amania systemu \u2013 t\u0142umaczy Matyja.\n\nProf. Matyja twierdzi, \u017ce w Polsce wci\u0105\u017c wykonuje si\u0119 zbyt ma\u0142o test\u00f3w na Covid-19.\n\n\u2013 Wykonujemy za ma\u0142o test\u00f3w, ich dost\u0119pno\u015b\u0107 jest niewielka, a wr\u0119cz czasami \u017cadna \u2013 powiedzia\u0142. \u2013 6 tys. test\u00f3w dziennie to du\u017co, ale zdecydowanie za ma\u0142o aby\u015bmy mogli szybciej identyfikowa\u0107 potencjalnych zaka\u017conych pacjent\u00f3w. Musimy rozpocz\u0105\u0107 walk\u0119 z tym wrogiem, a nie tylko wycofa\u0107 si\u0119 do kwarantanny \u2013 stwierdzi\u0142.\n\nZaka\u017cenie koronawirusem potwierdzono w Polsce u 3266 os\u00f3b, z czego \u2013 jak dot\u0105d \u2013 320 przypadk\u00f3w stwierdzono w pi\u0105tek. 65 os\u00f3b zmar\u0142o.\n\n\u0179r\u00f3d\u0142o: PAP", "keywords": [], "meta_keywords": [""], "tags": [], "authors": [], "publish_date": "Sat Apr  4 00:00:00 2020", "summary": "", "article_html": "", "meta_description": "Jak poradzimy sobie z epidemi\u0105, gdy nie b\u0119dzie mia\u0142 nas kto leczy\u0107? Prezes Naczelnej Rady Lekarskiej, prof. Andrzej Matyja, podzieli\u0142 si\u0119 przera\u017caj\u0105cymi danymi - 17 proc. zaka\u017conych koronawiusem w Polsce to personel medyczny. W szpitalach brakuje \u015brodk\u00f3w ochrony osobistej. Zaka\u017cenie koronawirusem potwierdzono u 461 przedstawicieli personelu medycznego, m.in. u lekarzy,\u2026", "meta_lang": "pl", "meta_favicon": "https://nczas.com/wp-content/uploads/2019/12/nczas-logo-76.png", "meta_data": {"viewport": "width=device-width, initial-scale=1.0", "description": "Jak poradzimy sobie z epidemi\u0105, gdy nie b\u0119dzie mia\u0142 nas kto leczy\u0107? Prezes Naczelnej Rady Lekarskiej, prof. Andrzej Matyja, podzieli\u0142 si\u0119 przera\u017caj\u0105cymi danymi - 17 proc. zaka\u017conych koronawiusem w Polsce to personel medyczny. W szpitalach brakuje \u015brodk\u00f3w ochrony osobistej. Zaka\u017cenie koronawirusem potwierdzono u 461 przedstawicieli personelu medycznego, m.in. u lekarzy,\u2026", "robots": "index, follow, max-snippet:-1, max-image-preview:large, max-video-preview:-1", "og": {"url": "https://nczas.com/2020/04/04/17-proc-zakazonych-koronawiusem-w-polsce-to-personel-medyczny-to-najwyzszy-procent-w-europie-zatrwazajace/", "site_name": "NCZAS.COM", "locale": "pl_PL", "type": "article", "title": "17 proc. zaka\u017conych koronawiusem w Polsce to personel medyczny. \"To najwy\u017cszy procent w Europie. Zatrwa\u017caj\u0105ce\" - NCZAS.COM", "description": "Jak poradzimy sobie z epidemi\u0105, gdy nie b\u0119dzie mia\u0142 nas kto leczy\u0107? Prezes Naczelnej Rady Lekarskiej, prof. Andrzej Matyja, podzieli\u0142 si\u0119 przera\u017caj\u0105cymi danymi - 17 proc. zaka\u017conych koronawiusem w Polsce to personel medyczny. W szpitalach brakuje \u015brodk\u00f3w ochrony osobistej. Zaka\u017cenie koronawirusem potwierdzono u 461 przedstawicieli personelu medycznego, m.in. u lekarzy,\u2026", "image": {"identifier": "https://nczas.com/wp-content/uploads/2020/03/koronawrus_nastolatek_nczas.jpg", "secure_url": "https://nczas.com/wp-content/uploads/2020/03/koronawrus_nastolatek_nczas.jpg", "width": 1200, "height": 800, "alt": "Oczy mog\u0105 byc potencjalnym \u017ar\u00f3d\u0142em zaka\u017ce\u0144. Foto: Pixabay"}}, "twitter": {"card": "summary_large_image", "title": "17 proc. zaka\u017conych koronawiusem w Polsce to personel medyczny. \"To najwy\u017cszy procent w Europie. Zatrwa\u017caj\u0105ce\" - NCZAS.COM", "description": "Jak poradzimy sobie z epidemi\u0105, gdy nie b\u0119dzie mia\u0142 nas kto leczy\u0107? Prezes Naczelnej Rady Lekarskiej, prof. Andrzej Matyja, podzieli\u0142 si\u0119 przera\u017caj\u0105cymi danymi - 17 proc. zaka\u017conych koronawiusem w Polsce to personel medyczny. W szpitalach brakuje \u015brodk\u00f3w ochrony osobistej. Zaka\u017cenie koronawirusem potwierdzono u 461 przedstawicieli personelu medycznego, m.in. u lekarzy,\u2026", "image": "https://nczas.com/wp-content/uploads/2020/03/koronawrus_nastolatek_nczas-1024x683.jpg"}}, "canonical_link": "https://nczas.com/2020/04/04/17-proc-zakazonych-koronawiusem-w-polsce-to-personel-medyczny-to-najwyzszy-procent-w-europie-zatrwazajace/"}