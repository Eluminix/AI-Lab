{"source_url": "https://www.newsweek.pl", "url": "https://www.newsweek.pl/swiat/koronawirus-sie-rozprzestrzenia-zarazonych-jest-znacznie-wiecej-niz-podaja-wladze/1xmxl3g", "title": "Koronawirus si\u0119 rozprzestrzenia. Zara\u017conych jest znacznie wi\u0119cej, ni\u017c podaj\u0105 w\u0142adze?", "top_image": "https://ocdn.eu/pulscms-transforms/1/MJwktkpTURBXy9kNGU5M2MwYTM2MTIxZDM4OWFiOWViYTBlY2NmOTEyMC5qcGeSlQMAzM7ND6DNCMqTBc0EsM0Cdg", "meta_img": "https://ocdn.eu/pulscms-transforms/1/MJwktkpTURBXy9kNGU5M2MwYTM2MTIxZDM4OWFiOWViYTBlY2NmOTEyMC5qcGeSlQMAzM7ND6DNCMqTBc0EsM0Cdg", "images": ["https://ocdn.eu/newsweekucs/static/images/logo/lgbt_logo_desktop2.webp", "https://ocdn.eu/pulscms/MDA_/10b83d23e7236150cac3f488a157e2d9.png", "https://ocdn.eu/pulscms-transforms/1/MJwktkpTURBXy9kNGU5M2MwYTM2MTIxZDM4OWFiOWViYTBlY2NmOTEyMC5qcGeSlQMAzM7ND6DNCMqTBc0EsM0Cdg", "https://ocdn.eu/pulscms-transforms/1/wyjktkpTURBXy9kNGU5M2MwYTM2MTIxZDM4OWFiOWViYTBlY2NmOTEyMC5qcGeSlQMAzM7ND6DNCMqTBc0EsM0CpA", "https://ocdn.eu/newsweekucs/static/images/googleplay.webp", "https://ocdn.eu/newsweekucs/static/images/appstore.webp", "https://ocdn.eu/newsweekucs/static/images/newsletter/newsletter.webp"], "movies": [], "text": "W Wuhan powstaj\u0105 nowe szpitale\n\nDo Wuhan uda\u0142 si\u0119 premier Chin Li Keqiang, kt\u00f3ry w trakcie swojej wizyty zapewni\u0142, \u017ce rz\u0105d centralny udzieli wszelkiego potrzebnego wsparcia w walce z epidemi\u0105. W zwi\u0105zku z przeci\u0105\u017ceniem szpitali w mie\u015bcie, brakiem \u0142\u00f3\u017cek i podstawowego wyposa\u017cenia, podj\u0119to decyzj\u0119 o niezw\u0142ocznej budowie dw\u00f3ch nowych o\u015brodk\u00f3w.\n\nW sumie, w zwi\u0105zku z epidemi\u0105 koronawirusa szczeg\u00f3lnym nadzorem obj\u0119to obszary zamieszkiwane przez 50 mln ludzi. Wprowadzono surowe restrykcje ograniczaj\u0105ce mo\u017cliwo\u015b\u0107 poruszania si\u0119, zamkni\u0119to tak\u017ce wiele miejsc publicznych. W wybranych obszarach zawieszono po\u0142\u0105czenia dalekobie\u017cnych autobus\u00f3w, m. in. w Pekinie, Szanghaju i we wschodniej prowincji Shandong. Przewiduje si\u0119, \u017ce zawieszenie kurs\u00f3w autobus\u00f3w, kt\u00f3re stanowi\u0105 najta\u0144szy \u015brodek komunikacji dla podr\u00f3\u017cnych wracaj\u0105cych do domu po przerwie noworocznej, mo\u017ce znacznie spowolni\u0107 dalsze rozprzestrzenianie si\u0119 wirusa.\n\nAby zmniejszy\u0107 ryzyko rozprzestrzeniania si\u0119 wirusa w czasie najbardziej ruchliwego sezonu w Chinach, w\u0142adze zdecydowa\u0142y te\u017c o wyd\u0142u\u017cenia noworocznych wakacji (25 stycznia \u015bwi\u0119towano pocz\u0105tek nowego roku ksi\u0119\u017cycowego) przynajmniej do 2 lutego. Oznacza to, \u017ce wszystkie instytucje publiczne, w tym szko\u0142y i sklepy, b\u0119d\u0105 zamkni\u0119te jeszcze przez najbli\u017cszy tydzie\u0144.\n\nKontrole na lotniskach\n\nProblem w tym, \u017ce skuteczno\u015b\u0107 tych \u015brodk\u00f3w wydaje si\u0119 ograniczona. W niedziel\u0119 w nocy burmistrz Wuhan og\u0142osi\u0142, \u017ce nawet 5 mln mieszka\u0144c\u00f3w mog\u0142o opu\u015bci\u0107 miasto, zanim zosta\u0142o zablokowane. Tak\u017ce eksperci zg\u0142aszaj\u0105 w\u0105tpliwo\u015bci, czy \u015brodki kwarantanny s\u0105 wystarczaj\u0105ce, istniej\u0105 m.in. obawy odno\u015bnie \u015brodk\u00f3w ochrony na lotniskach. Bramki na lotniskach wyposa\u017cono w kamery termowizyjne wykrywaj\u0105ce u pasa\u017cer\u00f3w podwy\u017cszon\u0105 temperatur\u0119 cia\u0142a, ale okazuje si\u0119, \u017ce mo\u017cna by\u0107 nosicielem wirusa i nie mie\u0107 \u017cadnych objaw\u00f3w choroby.\n\nEksperci uwa\u017caj\u0105 te\u017c, \u017ce zachorowa\u0144 mo\u017ce by\u0107 znacznie wi\u0119cej, ni\u017c wynika z oficjalnych danych. Chi\u0144skie w\u0142adze podaj\u0105, \u017ce potwierdzi\u0142y 2700 przypadk\u00f3w. \u2013 Przypuszczam, \u017ce w chwili obecnej mo\u017ce by\u0107 oko\u0142o 100 tys. przypadk\u00f3w \u2013 powiedzia\u0142 brytyjskiemu \u201eGuardianowi\u201d prof Neil Ferguson z Imperial College w Londynie. Ferguson przyznaje, \u017ce ze wzgl\u0119du na brak pe\u0142nych danych jego szacunki mog\u0105 by\u0107 niedok\u0142adne. W zwi\u0105zku z tym liczba zaka\u017conych mie\u015bci si\u0119 jego zdaniem w przedziale od 30 do 200 tys. Problemem jest jednak wysoka zara\u017aliwo\u015b\u0107 wirusa. Z szacunk\u00f3w zespo\u0142u Fergusona, kt\u00f3ry zajmuje si\u0119 modelowaniem rozprzestrzeniania si\u0119 wirusa dla \u015awiatowej Organizacji Zdrowiaw wynika, \u017ce reprodukuje si\u0119 on w tempie 2,5 do 3. Oznacza to, \u017ce jeden zara\u017cony w najgorszym przypadku zara\u017ca trzy kolejne osoby. Tymczasem dla zwyk\u0142ej grypy wsp\u00f3\u0142czynnik ten wynosi ok. 1,3. \u2013 Niemal napewno dziesi\u0105tki tysi\u0119cy ludzi zosta\u0142y ju\u017c zara\u017cone \u2013 podsumowuje badacz.\n\nKoronawirus w 10 krajach\n\nPoza Chinami zachorowania odnotowano dotychczas w 10 krajach. Wirus dotar\u0142 m.in do Tajlandii, Singapru, Korei Po\u0142udniowej, Stan\u00f3w Zjednoczonych, Francji i Australii. Rz\u0105d autralijski wezwa\u0142 swoich obywateli, kt\u00f3rzy podr\u00f3\u017cowali do Chin, aby pozostawali w domu przez okres 2 tygodni. Tak\u017ce powracaj\u0105ca z Chin grupa polskich student\u00f3w zosta\u0142a skierowana na obserwacj\u0119 do szpitala specjalistycznego w Rzeszowie.\n\nDyrektor generalny WHO Dr Tedros Adhanom Ghebreyesus zapewni\u0142, \u017ce organizacja wspiera w\u0142adze Chin i pracuje obecnie przez 24 godziny na dob\u0119 monitoruj\u0105c sytuacj\u0119, aby zapewni\u0107 odpowiedni\u0105 ochron\u0119 przez przed rozprzestrzenianiem si\u0119 wirusa.\n\nJak podaje portal Gazeta.pl, trwaj\u0105 obecnie negocjacje dotycz\u0105ce ewakuacji obywateli Unii Europejskiej z Chin. Planowana eakuacja dotyczy\u0142aby tak\u017ce Polak\u00f3w przebywaj\u0105cych w Wuhan.", "keywords": [], "meta_keywords": ["koronawirus", "Chiny", "epidemia", "WHO"], "tags": [], "authors": ["Przeczytaj Wi\u0119cej Moich Tekst\u00f3w"], "publish_date": "Mon Jan 27 12:59:13 2020", "summary": "", "article_html": "", "meta_description": "Epidemia koronowirusa z Wuhan poch\u0142on\u0119\u0142a ju\u017c 80 ofiar, a ok. 400 chorych pozostaje w ci\u0119\u017ckim stanie. Chi\u0144skie w\u0142adze podaj\u0105, \u017ce potwierdzi\u0142y 2700 przypadk\u00f3w, ale zdaniem ekspert\u00f3w zaka\u017conych mo\u017ce by\u0107 ju\u017c znacznie wi\u0119cej \u2013 nawet 100 tys. Dyrektor generalny \u015awiatowej Organizacji Zdrowia uda\u0142 si\u0119 do Pekinu, aby om\u00f3wi\u0107 mo\u017cliwe sposoby walki z wirusem.", "meta_lang": "pl", "meta_favicon": "https://ocdn.eu/newsweekucs/static/ico/avatar/apple-icon-57x57.png", "meta_data": {"viewport": "width=device-width, initial-scale=1, minimum-scale=1", "description": "Epidemia koronowirusa z Wuhan poch\u0142on\u0119\u0142a ju\u017c 80 ofiar, a ok. 400 chorych pozostaje w ci\u0119\u017ckim stanie. Chi\u0144skie w\u0142adze podaj\u0105, \u017ce potwierdzi\u0142y 2700 przypadk\u00f3w, ale zdaniem ekspert\u00f3w zaka\u017conych mo\u017ce by\u0107 ju\u017c znacznie wi\u0119cej \u2013 nawet 100 tys. Dyrektor generalny \u015awiatowej Organizacji Zdrowia uda\u0142 si\u0119 do Pekinu, aby om\u00f3wi\u0107 mo\u017cliwe sposoby walki z wirusem.", "robots": "index,follow,max-image-preview:large", "ring-local-canonical": "https://www.newsweek.pl/swiat/koronawirus-zdaniem-ekspertow-zakazonych-moze-byc-100-tys-ludzi/1xmxl3g", "ring-global-lazyload-behavior": "auto detect", "DC.Identifier": "21652340-9848-40ee-b846-3e57f38e9b68", "cXenseParse": {"pageclass": "article"}, "msapplication-TileColor": "#ffffff", "msapplication-TileImage": "https://ocdn.eu/newsweekucs/static/ico/avatar/ms-icon-144x144.png", "theme-color": "#ffffff", "og": {"title": "Koronawirus si\u0119 rozprzestrzenia. Zara\u017conych jest znacznie wi\u0119cej, ni\u017c podaj\u0105 w\u0142adze?", "description": "Epidemia koronowirusa z Wuhan poch\u0142on\u0119\u0142a ju\u017c 80 ofiar, a ok. 400 chorych pozostaje w ci\u0119\u017ckim stanie. Chi\u0144skie w\u0142adze podaj\u0105, \u017ce potwierdzi\u0142y 2700 przypadk\u00f3w, ale zdaniem ekspert\u00f3w zaka\u017conych mo\u017ce by\u0107 ju\u017c znacznie wi\u0119cej \u2013 nawet 100 tys. Dyrektor generalny \u015awiatowej Organizacji Zdrowia uda\u0142 si\u0119 do Pekinu, aby om\u00f3wi\u0107 mo\u017cliwe sposoby walki z wirusem.", "image": {"identifier": "https://ocdn.eu/pulscms-transforms/1/MJwktkpTURBXy9kNGU5M2MwYTM2MTIxZDM4OWFiOWViYTBlY2NmOTEyMC5qcGeSlQMAzM7ND6DNCMqTBc0EsM0Cdg", "width": 1200, "height": 630, "type": "jpg", "alt": "Funkcjonariusz chi\u0144skiej policji w masce ochronnej"}, "url": "https://www.newsweek.pl/swiat/koronawirus-zdaniem-ekspertow-zakazonych-moze-byc-100-tys-ludzi/1xmxl3g", "type": "Article", "site_name": "Newsweek", "locale": "pl_PL", "updated_time": "2020-01-27 12:59:13+0100"}, "article": {"modified_time": "2020-01-27 12:59:13+0100", "published_time": "2020-01-27 12:59:13+0100", "section": "\u015awiat", "author": "ek", "tag": "WHO"}, "twitter": {"card": "summary_large_image", "image": "https://ocdn.eu/pulscms-transforms/1/MJwktkpTURBXy9kNGU5M2MwYTM2MTIxZDM4OWFiOWViYTBlY2NmOTEyMC5qcGeSlQMAzM7ND6DNCMqTBc0EsM0Cdg", "title": "Koronawirus si\u0119 rozprzestrzenia. Zara\u017conych jest znacznie wi\u0119cej, ni\u017c podaj\u0105 w\u0142adze?", "description": "Epidemia koronowirusa z Wuhan poch\u0142on\u0119\u0142a ju\u017c 80 ofiar, a ok. 400 chorych pozostaje w ci\u0119\u017ckim stanie. Chi\u0144skie w\u0142adze podaj\u0105, \u017ce potwierdzi\u0142y 2700 przypadk\u00f3w, ale zdaniem ekspert\u00f3w zaka\u017conych mo\u017ce by\u0107 ju\u017c znacznie wi\u0119cej \u2013 nawet 100 tys. Dyrektor generalny \u015awiatowej Organizacji Zdrowia uda\u0142 si\u0119 do Pekinu, aby om\u00f3wi\u0107 mo\u017cliwe sposoby walki z wirusem."}, "keywords": "koronawirus, Chiny, epidemia, WHO", "facebook-utm_source": "facebook", "facebook-utm_medium": "social", "facebook-utm_campaign": "share-button"}, "canonical_link": "https://www.newsweek.pl/swiat/koronawirus-zdaniem-ekspertow-zakazonych-moze-byc-100-tys-ludzi/1xmxl3g"}