{"source_url": "https://fakty.interia.pl", "url": "https://fakty.interia.pl/raporty/raport-koronawirus-chiny/aktualnosci/news-uj-odwoluje-wydarzenia-z-powodu-koronawirusa-nie-odbedzie-si,nId,4363902", "title": "UJ odwo\u0142uje wydarzenia z powodu koronawirusa. Nie odb\u0119dzie si\u0119 m.in. Dyktando Krakowskie", "top_image": "https://i.iplsc.com/-/0009WASTXAPN84WA-C461.jpg", "meta_img": "https://i.iplsc.com/-/0009WASTXAPN84WA-C461.jpg", "images": ["https://fakty.interia.pl/images/logoInteriaWydaMedium.svg", "https://i.iplsc.com/0009WASTXAPN84WA-C322-F4.webp", "https://i.iplsc.com/-/0009WASTXAPN84WA-C461.jpg", "https://i.iplsc.com/000L1ZR0EO7X63V7-C401.webp", "https://i.iplsc.com/000L1ZSL3SSJD94U-C401.webp", "https://i.iplsc.com/0004QXGZX9ITMNGB-C401.webp", "https://i.iplsc.com/000KU5CIOM3KLBT7-C401.webp", "https://i.iplsc.com/000L1OSF1JNNAGI5-C401.webp", "https://i.iplsc.com/000L1ZUVAL9FFU1M-C401.webp", "https://fakty.interia.pl/images/logoWydarzeniaMedium.svg", "https://i.iplsc.com/0005HFBSEQIEF0NE-C202-F4.webp", "https://i.iplsc.com/000L13UJOPJMHI41-C401.webp", "https://i.iplsc.com/000L1ZRI31WITLJW-C401.webp"], "movies": [], "text": "W zwi\u0105zku z coraz szybciej rosn\u0105c\u0105 liczb\u0105 chorych w Europie zaplanowane w marcu i kwietniu wydarzenia odb\u0119d\u0105 si\u0119 w p\u00f3\u017aniejszym ni\u017c pocz\u0105tkowo planowanym terminie, zostan\u0105 zorganizowane w innej formie lub z powodu obiektywnych wzgl\u0119d\u00f3w organizacyjnych b\u0119d\u0105 odwo\u0142ane - poinformowa\u0142y na swojej stronie w internecie w\u0142adze Uniwersytetu Jagiello\u0144skiego.\n\nDecyzj\u0105 w\u0142adz rektorskich odwo\u0142ane zosta\u0142y:\n\nJagiello\u0144ski Turniej Matematyczny (7 marca), prezentacja programu \"Inicjatywa doskona\u0142o\u015bci w Uniwersytecie Jagiello\u0144skim\" (9 marca), uroczyste otwarcie Krajowego Centrum Kriomikroskopii Elektronowej (9 marca), cykl wyk\u0142ad\u00f3w i dyskusji w ramach Tygodnia M\u00f3zgu 2020 (9-14 marca), Dzie\u0144 otwarty UJ (20 marca), VI Dyktando Krakowskie (21 marca), II etap Konkursu Wiedzy o UJ i gala fina\u0142owa Konkursu (23 i 24 marca), Forum Seniora (24 marca), Tydzie\u0144 Jako\u015bci Kszta\u0142cenia (30 marca - 4 kwietnia), Pr\u00f3bna matura z chemii (4 kwietnia) - wydarzenie odb\u0119dzie si\u0119 w innej formie.\n\nO kolejnych zmianach w kalendarzu uniwersyteckich imprez - w\u0142adze uczelni b\u0119d\u0105 informowa\u0107 na bie\u017c\u0105co.\n\nDwa dni temu - przypomnijmy - Kolegium Rektor\u00f3w Szk\u00f3\u0142 Wy\u017cszych Krakowa zdecydowa\u0142o o natychmiastowym wstrzymaniu wszelkich wyjazd\u00f3w i przyjazd\u00f3w student\u00f3w, pracownik\u00f3w oraz naukowc\u00f3w do i z pa\u0144stw obj\u0119tych epidemi\u0105 choroby wywo\u0142anej przez koronawirusa SARS-CoV-2.\n\nChodzi o pa\u0144stwa wymienione przez G\u0142\u00f3wnego Inspektora Sanitarnego - Chiny i Hong Kong, Kore\u0119 Po\u0142udniow\u0105, W\u0142ochy, Iran, Japoni\u0119, Taiwan, Tajlandi\u0119, Wietnam i Singapur.\n\nUczelnie krakowskie dodatkowo zwalniaj\u0105 student\u00f3w i pracownik\u00f3w, kt\u00f3rzy w ostatnim tygodniu powr\u00f3cili z tych kraj\u00f3w, z osobistego udzia\u0142u w zaj\u0119ciach przez 14 dni od powrotu do Polski. Realizacja programu powinna odbywa\u0107 si\u0119 formie pracy zdalnej, a ewentualne zaleg\u0142o\u015bci zostan\u0105 odrobione p\u00f3\u017aniej w formie okre\u015blonej przez dziekan\u00f3w wydzia\u0142\u00f3w.", "keywords": [], "meta_keywords": [""], "tags": [], "authors": ["Damian Klamka"], "publish_date": null, "summary": "", "article_html": "", "meta_description": "W\u0142adze Uniwersytetu Jagiello\u0144skiego odwo\u0142uj\u0105 lub zmieniaj\u0105 terminy wydarze\u0144 organizowanych przez uczelni\u0119. W planowanym terminie nie odb\u0119dzie si\u0119 m.in.", "meta_lang": "pl", "meta_favicon": "/images/app-icons/wydarzenia-app-icon-48x48.png", "meta_data": {"viewport": "initial-scale=1,maximum-scale=1,width=device-width,user-scalable=no", "og": {"title": "UJ odwo\u0142uje wydarzenia z powodu koronawirusa", "description": "W\u0142adze Uniwersytetu Jagiello\u0144skiego odwo\u0142uj\u0105 lub zmieniaj\u0105 terminy wydarze\u0144 organizowanych przez uczelni\u0119. W planowanym terminie nie odb\u0119dzie si\u0119 m.in.", "type": "article", "url": "https://wydarzenia.interia.pl/koronawirus/news-uj-odwoluje-wydarzenia-z-powodu-koronawirusa-nie-odbedzie-si,nId,4363902", "image": {"identifier": "https://i.iplsc.com/-/0009WASTXAPN84WA-C461.jpg", "alt": "Collegium Novum Uniwersytetu Jagiello\u0144skiego", "width": 1280, "height": 674}, "locale": "pl_PL"}, "twitter": {"card": "summary_large_image", "title": "UJ odwo\u0142uje wydarzenia z powodu koronawirusa. Nie odb\u0119dzie si\u0119 m.in. Dyktando Krakowskie", "description": "W\u0142adze Uniwersytetu Jagiello\u0144skiego odwo\u0142uj\u0105 lub zmieniaj\u0105 terminy wydarze\u0144 organizowanych przez uczelni\u0119. W planowanym terminie nie odb\u0119dzie si\u0119 m.in. VI Dyktando Krakowskie. Ma to zwi\u0105zek", "image": {"identifier": "https://i.iplsc.com/-/0009WASTXAPN84WA-C461.webp", "alt": "Collegium Novum Uniwersytetu Jagiello\u0144skiego"}, "site": "https://x.com/int_wydarzenia"}, "dc.language": "PL", "dc.source": "https://wydarzenia.interia.pl", "dc.publisher": "https://interia.pl", "dc.rights": "https://wydarzenia.interia.pl, wszelkie prawa zastrze\u017cone", "geo.region": "PL-MA", "geo.placename": "Krak\u00f3w", "geo.position": "50.0647;19.9450", "description": "W\u0142adze Uniwersytetu Jagiello\u0144skiego odwo\u0142uj\u0105 lub zmieniaj\u0105 terminy wydarze\u0144 organizowanych przez uczelni\u0119. W planowanym terminie nie odb\u0119dzie si\u0119 m.in.", "theme-color": "#040a18", "robots": "index,follow,max-snippet:-1,max-image-preview:large", "next-head-count": 52}, "canonical_link": "https://wydarzenia.interia.pl/koronawirus/news-uj-odwoluje-wydarzenia-z-powodu-koronawirusa-nie-odbedzie-si,nId,4363902"}