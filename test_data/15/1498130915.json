{"source_url": "https://www.diariodelweb.it", "url": "https://www.diariodelweb.it/esteri/articolo/?nid=20200118-545599", "title": "Impeachment, tre \u00absuperstar\u00bb del diritto difenderanno Trump", "top_image": "https://archivi.diariodelweb.it/img/og/545/545599-facebook-998x500.jpg", "meta_img": "https://archivi.diariodelweb.it/img/og/545/545599-facebook-998x500.jpg", "images": ["https://archivi.diariodelweb.it/img/995/545/545599-995x498.jpg", "https://www.diariodelweb.it/img/logo/Depositphotos_logo_200x32.png", "https://archivi.diariodelweb.it/img/og/545/545599-facebook-998x500.jpg"], "movies": [], "text": "NEW YORK - Il collegio difensivo del presidente statunitense, Donald Trump, si arricchisce di tre 'superstar' del diritto, segno della sua volont\u00e0 di arrivare a una piena assoluzione: non solo in Senato, dove appare scontata, ma anche davanti al 'tribunale del popolo', quello costituito dai talk show televisivi e radiofonici. Il loro ingresso non \u00e8 ancora ufficiale, ma per i media statunitensi non ci sono dubbi: a difendere Trump dalle accuse di abuso di potere e intralcio alla giustizia saranno anche Kenneth Starr e Robert Ray, il cui lavoro da procuratori port\u00f2 all'impeachment contro l'allora presidente Bill Clinton, e il professore di Harvard Alan Dershowitz, noto avvocato costituzionalista che ha difeso, tra gli altri, la star O.J. Simpson, assolto dall'accusa di aver ucciso la moglie e un suo amico.\n\nI primi due potranno mettere a disposizione della Casa Bianca l'esperienza maturata due decenni fa, mentre il compito di Dershowitz sar\u00e0 quello di mettere in dubbio la costituzionalit\u00e0 del procedimento. Dershowitz, secondo i media, \u00e8 particolarmente apprezzato da Trump per i suoi interventi televisivi considerati molto efficaci; nell'entourage presidenziale, per\u00f2, c'\u00e8 chi teme che il fatto che l'avvocato abbia difeso Jeffrey Epstein, il finanziere condannato per abusi sessuali e sfruttamento della prostituzione, morto suicida in carcere ad agosto, possa incidere negativamente. Anche Starr, in passato, ha difeso Epstein.\n\nTeam guidato da Pat Cipollone\n\nIl team legale di Trump sar\u00e0 guidato da Pat Cipollone, consigliere della Casa Bianca, e ne far\u00e0 parte anche l'avvocato personale del presidente, Jay Sekulow. Marted\u00ec prossimo il processo entrer\u00e0 nel vivo: il presidente \u00e8 accusato di aver abusato del suo potere per spingere l'Ucraina a perseguire i suoi rivali politici e di aver intralciato il lavoro del Congresso, bloccando la testimonianza di alcuni membri del governo e rifiutandosi di consegnare i documenti richiesti dalla Camera nell'ambito delle indagini.\n\nTrump, secondo l'accusa, ha abusato del suo potere trattenendo quasi 400 milioni di dollari in aiuti destinati all'Ucraina e promettendo un incontro alla Casa Bianca per convincere Kiev a indagare sull'ex vicepresidente Joe Biden. Trump \u00e8 il terzo presidente statunitense a subire un processo, dopo Andrew Johnson (1868) e Bill Clinton (1999); entrambi i presidenti furono assolti. Richard Nixon, nel 1974, si dimise - primo e unico presidente a farlo - prima che la Camera votasse il suo impeachment.\n\nLa Costituzione richiede la maggioranza semplice alla Camera per la messa in stato d'accusa - alla Camera, i democratici detengono la maggioranza - e una maggioranza di due terzi in Senato per la condanna e la rimozione - in questo caso - del presidente (l'impeachment pu\u00f2 riguardare qualsiasi \u00abfunzionario civile degli Stati Uniti\"). In Senato, 53 seggi su 100 sono in mano al partito repubblicano: questo significa che servirebbe il voto di almeno 20 repubblicani per rimuovere Trump.\n\n8 afroamericani su 10 considerano Trump razzista\n\nOtto afroamericani su dieci considerano il presidente statunitense Donald Trump un razzista, che ha reso il razzismo un problema pi\u00f9 serio nel Paese. \u00c8 il risultato di un sondaggio Washington Post-Ipsos appena pubblicato sul sito del quotidiano. Pur dicendosi ottimisti sulla propria vita, gli afroamericani sono pessimisti sul Paese sotto Trump e sono determinati a far perdere il presidente alle elezioni di novembre. Durante la campagna elettorale del 2016, Trump si rivolse agli afroamericani chiedendo: \u00abCosa avete da perdere?\u00bb. Pi\u00f9 di tre anni dopo, il loro verdetto appare chiaro.\n\nNello specifico, l'83% degli intervistati ha definito Trump un \u00abrazzista\u00bb e il 90% ha bocciato l'operato del presidente. Il 65% crede che sia \u00abun brutto momento\u00bb per essere una persona di colore in America. Poco \u00e8 cambiato, inoltre, per la loro situazione finanziaria: il 19% ha detto di stare meglio ora rispetto a qualche anno fa, il 26% ha dichiarato di stare peggio; il 54% ha detto che poco o nulla \u00e8 cambiato.\n\nSolo il 16% degli afroamericani crede che i bambini di colore nati negli Stati Uniti abbiano \u00abuna buona opportunit\u00e0 di raggiungere un confortevole livello di vita\"; il 75%, invece, crede che questa opportunit\u00e0 sia riservata ai bianchi. Pi\u00f9 di 8 su 10, inoltre, non hanno fiducia nella polizia e quasi 8 su 10 credono che i bianchi sottovalutino la discriminazione da loro subita. Il sondaggio ha un margine di errore del 3,5 per cento.", "keywords": [], "meta_keywords": [""], "tags": ["Stati Uniti", "Impeachment Trump", "Donald Trump", "Amministrazione Trump", "Governo americano"], "authors": [], "publish_date": "Sat Jan 18 06:55:54 2020", "summary": "", "article_html": "", "meta_description": "Il presidente chiama Dershowitz, gi\u00e0 difensore di O. J. Simpson. Nella squadra l'ex procuratore Kenneth Star, che incrimin\u00f2 Clinton Secondo un sondagg...", "meta_lang": "it", "meta_favicon": "/favicon.ico", "meta_data": {"format-detection": "address=no,email=no,telephone:no", "language": "it", "referrer": "unsafe-url", "author": "Redazione", "title": "Impeachment, tre \u00absuperstar\u00bb del diritto difenderanno Trump", "description": "Il presidente chiama Dershowitz, gi\u00e0 difensore di O. J. Simpson. Nella squadra l'ex procuratore Kenneth Star, che incrimin\u00f2 Clinton Secondo un sondagg...", "date": "2020-01-18", "year": 2020, "month": "2020-01", "thumbnail": "https://archivi.diariodelweb.it/img/995/545/545599-995x498.jpg", "article": {"published_time": "2020-01-18T06:55:54+00:00", "modified_time": "2020-01-18T06:55:54+00:00", "publisher": "https://www.facebook.com/diariodelweb.it", "section": "Esteri", "tag": "Donald Trump"}, "news_keywords": "Amministrazione Trump, Impeachment Trump, Governo americano, Stati Uniti, Donald Trump", "fb": {"app_id": 174211839259672, "pages": 321818054687989}, "og": {"site_name": "DiariodelWeb.it", "updated_time": "2020-01-18T06:55:54+00:00", "url": "https://www.diariodelweb.it/esteri/articolo/?nid=20200118-545599", "type": "article", "locale": "it_IT", "title": "Impeachment, tre \u00absuperstar\u00bb del diritto difenderanno Trump", "image": {"identifier": "https://archivi.diariodelweb.it/img/og/545/545599-facebook-998x500.jpg", "alt": "Il Presidente americano, Donald Trump", "width": 1000, "height": 500}, "description": "Il presidente chiama Dershowitz, gi\u00e0 difensore di O. J. Simpson. Nella squadra l'ex procuratore Kenneth Star, che incrimin\u00f2 Clinton Secondo un sondagg..."}, "twitter": {"card": "summary", "title": "Impeachment, tre \u00absuperstar\u00bb del diritto difenderanno Trump", "site": "@diariodelweb", "image": "https://archivi.diariodelweb.it/img/og/545/545599-facebook-998x500.jpg", "description": "Il presidente chiama Dershowitz, gi\u00e0 difensore di O. J. Simpson. Nella squadra l'ex procuratore Kenneth Star, che incrimin\u00f2 Clinton Secondo un sondagg...", "url": "https://www.diariodelweb.it/esteri/articolo/?nid=20200118-545599", "creator": "@diariodelweb"}, "robots": "max-snippet:100, max-image-preview:standard", "viewport": "width=device-width, initial-scale=1.0, maximum-scale=1.0"}, "canonical_link": "https://www.diariodelweb.it/esteri/articolo/?nid=20200118-545599"}