{"source_url": "https://www.ilgiornale.it", "url": "https://www.ilgiornale.it/news/mondo/ecco-chi-limmunologo-dietro-strategia-trump-1844626.html", "title": "Ecco chi \u00e8 l'immunologo dietro la strategia di Trump", "top_image": "https://img.ilgcdn.com/sites/default/files/styles/social/public/foto/2020/03/22/1584874918-lapresse-20200321194134-32340724.jpg?_=1584874918", "meta_img": "https://img.ilgcdn.com/sites/default/files/styles/social/public/foto/2020/03/22/1584874918-lapresse-20200321194134-32340724.jpg?_=1584874918", "images": ["https://img.ilgcdn.com/sites/default/files/styles/lg/public/videos/thumbnails/1478878/thumbnail-1478878_0003.jpg?_=1747408929", "https://img.ilgcdn.com/sites/default/files/styles/md/public/foto/2025/05/15/1747300991-serie-1963-1964-spareggio-bologna-inter.jpg?_=1747300991", "https://img.ilgcdn.com/sites/default/files/styles/lg/public/videos/thumbnails/1478752/thumbnail-1478752_0001.jpg?_=1747395049", "https://www.ilgiornale.it/images/avatar-default.png?_cb=20210820-01", "https://img.ilgcdn.com/sites/default/files/styles/md/public/foto/2025/05/16/1747421869-ok-podio-17-maggio-25.jpg?_=1747421869", "https://www.ilgiornale.it/images/logo-slim.svg?_=20250514-01-037", "https://img.ilgcdn.com/sites/default/files/styles/lg/public/videos/thumbnails/1478531/thumbnail-1478531_0001.jpg?_=1747341493", "https://sb.scorecardresearch.com/p?c1=2&c2=34027069&cv=4.4.0&cj=1", "https://img.ilgcdn.com/sites/default/files/styles/md/public/foto/2025/04/22/1745329170-yoo-young-chul.jpg?_=1745329170", "https://img.ilgcdn.com/sites/default/files/styles/xl/public/foto/2020/03/22/1584874918-lapresse-20200321194134-32340724.jpg?_=1584874918", "https://mediasetitalia01.wt-eu02.net/769396664005295/wt.pl?p=328,0", "https://img.ilgcdn.com/sites/default/files/styles/lg/public/videos/thumbnails/1478970/thumbnail-1478970_0001.jpg?_=1747419484", "https://img.ilgcdn.com/sites/default/files/styles/lg/public/videos/thumbnails/1478656/thumbnail-1478656_0003.jpg?_=1747382410", "https://img.ilgcdn.com/sites/default/files/styles/lg/public/videos/thumbnails/1478893/thumbnail-1478893_0002.jpg?_=1747411755", "https://img.ilgcdn.com/sites/default/files/styles/md/public/foto/2025/05/15/1747303289-ftg-ipa16675.jpg?_=1747303289", "https://img.ilgcdn.com/sites/default/files/styles/lg/public/videos/thumbnails/1478852/thumbnail-1478852_0003.jpg?_=1747407731", "https://img.ilgcdn.com/sites/default/files/styles/lg/public/videos/thumbnails/1478939/thumbnail-1478939_0002.jpg?_=1747416245", "https://img.ilgcdn.com/sites/default/files/styles/social/public/foto/2020/03/22/1584874918-lapresse-20200321194134-32340724.jpg?_=1584874918"], "movies": [], "text": "La strategia di Donald Trump contro il Covid-19 \u00e8 mutata nel corso di questi ultimi giorni, ma nella recente storia medico-sanitaria degli Stati Uniti c'\u00e8 almeno una costante: il dottor Antohony Fauci, che molti spettatori internazionali avranno visto ed ascoltato durante questo periodo, per via delle conferenze stampa tenute insieme al presidente degli States e al resto delle figure principali della Casa Bianca. Trump sta informando gli americani con costanza sullo stato delle cose relative al coronavirus. Anthony Fauci, come si apprende da qualunque fonte che riguardi la sua vicenda biografica, \u00e8 un immunologo. Un professionista, dunque, che \u00e8 deputato a combattere la situazione pandemica odierna. Se non altro perch\u00e9 \u00e8 uno specialista assoluto della materia.\n\nPer buona parte dei media progressisti, Fauci spiega quello che Trump non \u00e8 in grado di comprendere. Non \u00e8 proprio cos\u00ec. Se la linea perseguita tra i due, se le due visioni fossero cos\u00ec distanti, Trump non avrebbe messo proprio quel medico a capo della task force. Ma questo \u00e8 un discorso che pu\u00f2 essere sorvolato di questi tempi. Basti sapere che \u00e8 stato Donald Trump a far s\u00ec che l'immunologo di origini campane (il padre \u00e8 nato a Napoli), avesse la possibilit\u00e0 di occupare la zona nevralgica del campo su cui si gioca una partita che \u00e8 decisiva per le sorti della umanit\u00e0. Cos\u00ec com'\u00e8 evidenziato anche in questo articolo de Il Corriere della Sera.\n\nDi questo pensiero, almeno, \u00e8 proprio Fauci, che ha spiegato esplicitamente quanto il Covid-19 possa finire con il rappresentare qualcosa di drammatico. Trump deve per necessit\u00e0 di cose fidarsi. C'\u00e8 il dato umano, che di questi tempi \u00e8 prioritario: devono morire meno persone possibili. Poi, per\u00f2, c'\u00e8 anche un aspetto politico-economico: a novembre, salvo un rinvio dovuto alla situazione eccezionale, un rinvio che resta del tutto improbabile, si terranno le elezioni americane. E il coronavirus porta con s\u00e8 lo spettro della recessione, che Trump sta provando a scongiurare in ogni modo.\n\nTra le dichiarazioni pi\u00f9 rilevanti pronunciate dal dottor Fauci in questi giorni, c'\u00e8 di sicuro quella sulla sperimentazione del vaccino, che risale ormai a qualche giorno fa: \"Siamo sulla buona strada per testare un vaccino sperimentale contro il nuovo coronavirus basato sul Rna messaggero sperimentale (mRNA) in uno studio clinico di Fase 1 questa primavera\". La presa di posizione dell'immunologo era stata comunicata peraltro all'Adnkronos.\n\nTrump ha anche affermato di avere speranze che riguardano una cura. Fauci - questo s\u00ec - \u00e8 spesso pi\u00f9 cauto del presidente degli Stati Uniti, ma questo vale per buona parte dei comitati scientifici che si stanno riunendo con gli esecutivi dell'intero globo.", "keywords": [], "meta_keywords": [""], "tags": ["Coronavirus", "Donald Trump", "Anthony Fauci", "Covid-19"], "authors": ["Vittorio Feltri", "Francesco Giubilei", "Francesca Galici", "Adalberto Signore", "Redazione Web", "Luca Fazzo", "Michele Vanossi", "Giuseppe Aloisi", "Michel Dess\u00ec", "Andrea Indini"], "publish_date": "Sun Mar 22 20:50:38 2020", "summary": "", "article_html": "", "meta_description": "Donald Trump ha affidato la task force contro il coronavirus ad un immunologo di origini campane. Il ruolo del dottor Fauci in questa fase storica.", "meta_lang": "it", "meta_favicon": "/favicon.svg", "meta_data": {"viewport": "width=device-width, initial-scale=1.0", "robots": "index, max-snippet:-1, max-image-preview:large, max-video-preview:-1", "description": "Donald Trump ha affidato la task force contro il coronavirus ad un immunologo di origini campane. Il ruolo del dottor Fauci in questa fase storica.", "format-detection": "telephone=no", "og": {"type": "article", "locale": "it_IT", "url": "https://www.ilgiornale.it/news/mondo/ecco-chi-limmunologo-dietro-strategia-trump-1844626.html", "title": "Ecco chi \u00e8 l'immunologo dietro la strategia di Trump", "description": "Donald Trump ha affidato la task force contro il coronavirus ad un immunologo di origini campane. Il ruolo del dottor Fauci in questa fase storica.", "site_name": "ilGiornale.it", "image": {"identifier": "https://img.ilgcdn.com/sites/default/files/styles/social/public/foto/2020/03/22/1584874918-lapresse-20200321194134-32340724.jpg?_=1584874918", "width": 1200, "height": 900}}, "article": {"publisher": "https://www.facebook.com/ilGiornale", "published_time": "2020-03-22T20:50:38.0000000Z", "modified_time": "2024-11-14T10:15:03.0000000Z", "section": "Mondo", "tag": "Anthony Fauci"}, "twitter": {"card": "summary_large_image", "site": "@ilgiornale", "title": "Ecco chi \u00e8 l'immunologo dietro la strategia di Trump", "description": "Donald Trump ha affidato la task force contro il coronavirus ad un immunologo di origini campane. Il ruolo del dottor Fauci in questa fase storica.", "image": "https://img.ilgcdn.com/sites/default/files/styles/social/public/foto/2020/03/22/1584874918-lapresse-20200321194134-32340724.jpg?_=1584874918"}}, "canonical_link": "https://www.ilgiornale.it/news/mondo/ecco-chi-limmunologo-dietro-strategia-trump-1844626.html"}