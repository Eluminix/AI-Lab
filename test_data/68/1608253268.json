{"source_url": "https://www.tygodnikpowszechny.pl", "url": "https://www.tygodnikpowszechny.pl/co-wyszlo-platformie-163386", "title": "Co wysz\u0142o Platformie", "top_image": "https://www.tygodnikpowszechny.pl/sites/default/files/styles/social/public/en_01428739_0059.jpg.webp?h=9170ed1e&itok=Vt1MJ_G3", "meta_img": "https://www.tygodnikpowszechny.pl/sites/default/files/styles/social/public/en_01428739_0059.jpg.webp?h=9170ed1e&itok=Vt1MJ_G3", "images": ["https://www.tygodnikpowszechny.pl/sites/default/files/styles/260/public/2025-04/2517-smaki-pedychmelu-gm-img_2484_0.jpg.webp?h=d1cb525d&itok=aUrNk8gk", "https://www.tygodnikpowszechny.pl/sites/default/files/styles/260/public/2025-04/2515-smaki-076_shutterstock_1021699441.jpg.webp?h=d1cb525d&itok=JcfRAgSJ", "https://www.tygodnikpowszechny.pl/sites/default/files/styles/featured/public/en_01428914_0039.jpg.webp?itok=38S6fJ8P", "https://www.tygodnikpowszechny.pl/sites/default/files/styles/100x100/public/authors/pawelbravo_gm_news.jpg.webp?h=cd2a7045&itok=xPebK0U8", "https://www.tygodnikpowszechny.pl/sites/default/files/styles/100x100/public/authors/tp_Muller.jpg.webp?h=ac778ff2&itok=8TUq2x6j", "https://www.tygodnikpowszechny.pl/sites/default/files/styles/featured/public/a2a80340-c247-4e82-8478-4900218e0f71.jpg.webp?itok=z71_3rpt", "https://www.tygodnikpowszechny.pl/sites/default/files/styles/w236or/public/2024-07/tp-nowa-www-ikony-cyfrowa-12-mies.png.webp?itok=PulUalir", "https://www.tygodnikpowszechny.pl/sites/default/files/styles/w784/public/2024-04/tygodnik-powszechny-logo.webp?itok=rh9j8_IV", "https://www.tygodnikpowszechny.pl/sites/default/files/styles/260/public/2025-05/2521-www-en_01653204_0931.jpg.webp?h=60f8a2c9&itok=BM6EOdlX", "https://www.tygodnikpowszechny.pl/sites/default/files/styles/260/public/2025-05/podkast-dzialy-1920x1080_szkola-uczuc-pozsuwane-dobre.jpg.webp?h=d1cb525d&itok=5pRxPTS6", "https://www.tygodnikpowszechny.pl/sites/default/files/styles/260/public/2025-05/2521-www-this-is-england.jpg.webp?h=d1cb525d&itok=UfXVbAhF", "https://www.tygodnikpowszechny.pl/sites/default/files/styles/260/public/2025-05/2521-www-en_01642650_0022.jpg.webp?h=d1cb525d&itok=rgqekrl2", "https://www.tygodnikpowszechny.pl/themes/tygodnik/tygodnik-powszechny-logo-80.webp", "https://www.tygodnikpowszechny.pl/sites/default/files/styles/260/public/2025-04/2516-smaki-098_2r392tr.jpg.webp?h=d1cb525d&itok=V73NRMFn", "https://www.tygodnikpowszechny.pl/sites/default/files/styles/featured/public/962f5a2b-9550-419b-b143-a04eca23d274.jpg.webp?itok=2PTtIIsF", "https://www.tygodnikpowszechny.pl/sites/default/files/styles/social/public/en_01428739_0059.jpg.webp?h=9170ed1e&itok=Vt1MJ_G3", "https://www.tygodnikpowszechny.pl/sites/default/files/styles/260/public/2025-05/2521-kraj-022-w66_4678_by_studiow66_0.jpg.webp?h=77b5661b&itok=WPAv-DAd", "https://www.tygodnikpowszechny.pl/sites/default/files/styles/featured/public/2025-03/2513-wiara-pap_502951970.jpg.webp?itok=KpaM-Rr5", "https://www.tygodnikpowszechny.pl/sites/default/files/styles/featured/public/2025-03/2511-038wiara200625_zbigniew_nosowski-50.jpg.webp?itok=jPFweQvk", "https://www.tygodnikpowszechny.pl/sites/default/files/styles/art_front/public/en_01428739_0059.jpg.webp?itok=SVqeIgoE", "https://www.tygodnikpowszechny.pl/sites/default/files/styles/w236or/public/2025-05/torba_sklep_obrazek_1140x640.jpg.webp?itok=hBNeKaTK", "https://www.tygodnikpowszechny.pl/sites/default/files/styles/w236or/public/2025-05/kwadrat_okladka_20-25_1080_3.jpg.webp?itok=acnPwEgL", "https://www.tygodnikpowszechny.pl/sites/default/files/styles/featured/public/2025-04/2519-wiara-046-sacrifice_of_isaac-caravaggio.jpg.webp?itok=5BDNa2Bp", "https://www.tygodnikpowszechny.pl/sites/default/files/styles/260/public/2025-04/2519-smaki-pawelbravo.jpg.webp?h=d1cb525d&itok=qg1WyxXj", "https://www.tygodnikpowszechny.pl/sites/default/files/icons/inpost_logo_small.png", "https://www.tygodnikpowszechny.pl/sites/default/files/styles/260/public/2025-05/2520-smaki-076-adobestock_96578437.jpg.webp?h=d1cb525d&itok=Mx_mA3m7"], "movies": [], "text": "Z punktu widzenia interes\u00f3w PO, jej elektoratu i w og\u00f3le tej cz\u0119\u015bci obywateli zwanej dla uproszczenia Polsk\u0105 nie-pisowsk\u0105 wycofanie si\u0119 Ma\u0142gorzaty Kidawy-B\u0142o\u0144skiej by\u0142o rozs\u0105dn\u0105 decyzj\u0105 podj\u0119t\u0105 w idealnym momencie. Pani marsza\u0142ek nie ponosi winy za nag\u0142y zwrot akcji w wyborczym serialu, kt\u00f3ry sprawi\u0142, \u017ce jej kandydatura, od pocz\u0105tku raczej pozbawiona impetu, dramatycznie os\u0142ab\u0142a. Coraz bardziej groteskowo brzmia\u0142y zapewnienia ostatnich lojalnych wobec niej polityk\u00f3w, \u017ce idzie \u015bwietnie. Uruchomi\u0142 si\u0119 bezlitosny syndrom, kiedy robienie dobrej miny do z\u0142ej gry tylko przyspiesza proces, kt\u00f3ry chcia\u0142o si\u0119 zatrzyma\u0107.\n\nSkuteczne zablokowanie szalonego planu PiS, by za wszelk\u0105 cen\u0119 przeprowadzi\u0107 wybory w maju to by\u0142 dobry moment na podj\u0119cie decyzji o wycofaniu kandydatki: w chwili takiego przesilenia \u0142atwiej przykry\u0107 przed opini\u0105 publiczn\u0105 w\u0142asne pora\u017cki, sprzedaj\u0105c je jako strategiczny krok do przodu, dalekosi\u0119\u017cne przegrupowanie. Jednak pomimo poczucia \u201eresetu\u201d, jakie zapanowa\u0142o w polskiej polityce, kampania wyborcza toczy si\u0119 dalej, a do samych wybor\u00f3w jest niewiele czasu: trudno nada\u0107 dowolnej nowej postaci odpowiedni rozp\u0119d.\n\nBy\u0142 to wi\u0119c moment na przegrupowanie si\u0142 po stronie opozycji przed ostatni\u0105, kr\u00f3tk\u0105 prost\u0105. Czyli wsparcie kt\u00f3rego\u015b z dw\u00f3ch kandydat\u00f3w akceptowalnych dla wi\u0119kszo\u015bci elektoratu Platformy \u2013 w przypadku PSL-u ten wariant zgrupowania elektorat\u00f3w by\u0142 \u0107wiczony na jesieni w tzw. bloku senackim. Bardziej wychyleni w lewo (licz\u0105c na skali tradycja vs modernizacja oraz indywidualizm vs wsp\u00f3lnotowo\u015b\u0107) wyborcy odp\u0142yn\u0119liby w pierwszej turze do Biedronia, ale w drugiej spora ich cz\u0119\u015b\u0107 uleg\u0142aby raczej wsp\u00f3lnej anty-pisowskiej emocji.\n\nCzytaj tak\u017ce: Andrzej Stankiewicz: Wybory Jaros\u0142aw\u00f3w\n\nPartia podj\u0119\u0142a jednak decyzj\u0119, jakby si\u0119 ba\u0142a, \u017ce brak szyldu partyjnego na gie\u0142dzie przez najbli\u017csze dwa miesi\u0105ce str\u0105ci j\u0105 w niebyt. Jakby nie pozostawa\u0142a nadal silna swoimi strukturami i w\u0142adz\u0105, kt\u00f3r\u0105 przecie\u017c sprawuje w po\u0142owie wojew\u00f3dztw i wi\u0119kszo\u015bci du\u017cych miast. Coraz bardziej wyp\u0142ukana z pomys\u0142\u00f3w i inicjatywy, cie\u0144 dawnej partii w\u0142adzy, ma jednak z pewno\u015bci\u0105 do\u015b\u0107 kapita\u0142u, \u017ceby trwa\u0107 i by\u0107 mo\u017ce wymy\u015bli\u0107 si\u0119 na nowo przed kolejnymi wyborami sejmowymi, zostawiaj\u0105c prezydenckie tym, kt\u00f3rzy sobie lepiej w tej sytuacji radz\u0105. Per saldo pokonanie Andrzeja Dudy cho\u0107by przez polityka innej partii op\u0142aci\u0142oby si\u0119 Platformie w perspektywie dalszych rozgrywek i budowy alternatywy dla obecnej w\u0142adzy. Na pewno bardziej ni\u017c wielce ryzykowna i kosztowna pr\u00f3ba wylansowania Rafa\u0142a Trzaskowskiego.\n\nPlatformie \u201ewysz\u0142o w badaniach\u201d, \u017ce prezydent Warszawy potencjalnie mo\u017ce pokona\u0107 Dud\u0119 w drugiej turze. Na tym przyk\u0142adzie doskonale wida\u0107, jakim przekle\u0144stwem dla polityki bywa zbyt uwa\u017cne patrzenie, co \u201ewychodzi w badaniach\u201d, zamiast ocena realnej sytuacji dziej\u0105cej si\u0119 w czasie rzeczywistym, a nie laboratoryjnej pr\u00f3\u017cni fokusowej. Czasu jest po prostu za ma\u0142o \u2013 cho\u0107by po to, by Trzaskowski, jakkolwiek zr\u0119czny, m\u00f3g\u0142 wymy\u015bli\u0107 formu\u0142\u0119, kt\u00f3ra wyrwa\u0142aby jego kandydatur\u0119 z dychotomii Polska o\u015bwiecona / Polska ludowa. Bo w takiej grze PiS jest nadal skuteczny, kiedy\u015b jedynie Donald Tusk umia\u0142 r\u00f3wnie sprawnie odwo\u0142ywa\u0107 si\u0119 jednocze\u015bnie do dumnej swojsko\u015bci i kompleks\u00f3w ni\u017cszo\u015bci, czarowa\u0107 jednocze\u015bnie tych, kt\u00f3rzy aspiruj\u0105, i tych, kt\u00f3rym jest dobrze w za\u015bcianku \u2013 ale to by\u0142o bardzo dawno temu i na razie Platforma ma niezmiernie nad sob\u0105 kl\u0105tw\u0119 bycia parti\u0105 elit.\n\nNikt nie przewidzi dzi\u015b, jak si\u0119 poprzesuwaj\u0105 nastroje wyborc\u00f3w i czy b\u0119d\u0105 chcieli, zaj\u0119ci wygrzebywaniem si\u0119 z pandemicznego chaosu, skupia\u0107 uwag\u0119 na kampanii i zauwa\u017cy\u0107, \u017ce pojawi\u0142 si\u0119 nowy kandydat. Nie da si\u0119 wi\u0119c dzi\u015b nic pewnego powiedzie\u0107, gdzie b\u0119dziemy za dwa miesi\u0105ce, tu\u017c po wyborach prezydenckich. Ale jedno, co pewne ju\u017c dzi\u015b, to \u017ce Platforma okaza\u0142a si\u0119 kr\u00f3tkowzroczna, nawet w chwili kiedy kontekst sytuacji nadzwyczajnej u\u0142atwia \u015bmia\u0142e decyzje. Rafa\u0142 Trzaskowski, nawet gdyby niespodziewanie wygra\u0142, b\u0119dzie mia\u0142 za sob\u0105 parti\u0119, kt\u00f3ra kalkuluje tylko do najbli\u017cszej przerwy w meczu i wi\u0119cej dba o wewn\u0119trzn\u0105 r\u00f3wnowag\u0119 frakcji ni\u017c o pomys\u0142 na rz\u0105dzenie krajem.", "keywords": [], "meta_keywords": [""], "tags": [], "authors": [], "publish_date": "Sat May 16 09:13:43 2020", "summary": "", "article_html": "", "meta_description": "Pokonanie Andrzeja Dudy przez polityka innej partii op\u0142aci\u0142oby si\u0119 PO bardziej ni\u017c wielce ryzykowna i kosztowna pr\u00f3ba wylansowania Rafa\u0142a Trzaskowskiego.", "meta_lang": "pl", "meta_favicon": "/themes/tygodnik/favicon.ico", "meta_data": {"description": "Pokonanie Andrzeja Dudy przez polityka innej partii op\u0142aci\u0142oby si\u0119 PO bardziej ni\u017c wielce ryzykowna i kosztowna pr\u00f3ba wylansowania Rafa\u0142a Trzaskowskiego.", "abstract": "Pokonanie Andrzeja Dudy przez polityka innej partii op\u0142aci\u0142oby si\u0119 PO bardziej ni\u017c wielce ryzykowna i kosztowna pr\u00f3ba wylansowania Rafa\u0142a Trzaskowskiego.", "robots": "max-image-preview:large", "og": {"site_name": "Tygodnik Powszechny", "type": "article", "url": "https://www.tygodnikpowszechny.pl/co-wyszlo-platformie-163386", "title": "Co wysz\u0142o Platformie", "description": "Pokonanie Andrzeja Dudy przez polityka innej partii op\u0142aci\u0142oby si\u0119 PO bardziej ni\u017c wielce ryzykowna i kosztowna pr\u00f3ba wylansowania Rafa\u0142a Trzaskowskiego.", "image": {"identifier": "https://www.tygodnikpowszechny.pl/sites/default/files/styles/social/public/en_01428739_0059.jpg.webp?h=9170ed1e&itok=Vt1MJ_G3", "type": "image/webp", "width": 1200, "height": 630, "alt": "Rafa\u0142 Trzaskowski i Ma\u0142gorzata Kidawa-B\u0142o\u0144ska na prezentacji nowego kandydata PO w wyborach prezydenckich, 15 maja 2020 r. / Fot. Jakub Kami\u0144ski / East News /"}, "updated_time": "2023-07-30T17:10:48+0200"}, "article": {"tag": "Rafa\u0142 Trzaskowski", "published_time": "2020-05-16T09:13:43+0200", "modified_time": "2023-07-30T17:10:48+0200"}, "fb": {"app_id": 393975113793264}, "twitter": {"card": "summary_large_image", "site": "@tygodnik", "title": "Co wysz\u0142o Platformie", "description": "Pokonanie Andrzeja Dudy przez polityka innej partii op\u0142aci\u0142oby si\u0119 PO bardziej ni\u017c wielce ryzykowna i kosztowna pr\u00f3ba wylansowania Rafa\u0142a Trzaskowskiego.", "image": "https://www.tygodnikpowszechny.pl/sites/default/files/styles/social/public/en_01428739_0059.jpg.webp?h=9170ed1e&itok=Vt1MJ_G3"}, "Generator": "Drupal 10 (https://www.drupal.org); Commerce 2", "MobileOptimized": "width", "HandheldFriendly": "true", "viewport": "width=device-width, initial-scale=1.0"}, "canonical_link": "https://www.tygodnikpowszechny.pl/co-wyszlo-platformie-163386"}