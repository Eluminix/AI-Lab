{"source_url": "https://fakty.interia.pl", "url": "https://fakty.interia.pl/swiat/news-kolejny-przypadek-klatwy-kennedych-znaleziono-cialo-wnuczki-,nId,4426655", "title": "Kolejny przypadek \"kl\u0105twy Kennedych\". Znaleziono cia\u0142o wnuczki Roberta Kennedy'ego", "top_image": "https://i.iplsc.com/-/000A07B53N03DN6Y-C461.jpg", "meta_img": "https://i.iplsc.com/-/000A07B53N03DN6Y-C461.jpg", "images": ["https://i.iplsc.com/000A07DF2V9ME4DJ-C322-F4.webp", "https://i.iplsc.com/000KZN8FDKTFN15M-C401.webp", "https://fakty.interia.pl/images/logoInteriaWydaMedium.svg", "https://i.iplsc.com/000KZNXL4JB182M0-C401.webp", "https://i.iplsc.com/000KZNAD7J1LWSB4-C401.webp", "https://i.iplsc.com/000KZNYVFG0L1F0P-C401.webp", "https://i.iplsc.com/000KZO1E6FLTB2EV-C401.webp", "https://i.iplsc.com/000KZNU2JK7C3H7I-C401.webp", "https://i.iplsc.com/000KZNRGX8EAAIP2-C401.webp", "https://i.iplsc.com/-/000A07B53N03DN6Y-C461.jpg", "https://i.iplsc.com/000A07B53N03DN6Y-C322-F4.webp", "https://fakty.interia.pl/images/logoWydarzeniaMedium.svg", "https://i.iplsc.com/0009A6098CYXTC6T-C202-F4.webp", "https://i.iplsc.com/000A07C0N5RFV53X-C125-F4.webp", "https://i.iplsc.com/000KZNBN8NKX083T-C401.webp"], "movies": [], "text": "Po zakrojonych na szerok\u0105 skal\u0119 poszukiwaniach cia\u0142o 40-letniej Maeve zosta\u0142o znalezione w wodzie u wybrze\u017cy zatoki Chesapeake w stanie Maryland, ok. 4 km na po\u0142udnie od miejsca, z kt\u00f3rego wyruszy\u0142a w czwartek kajakiem ze swoim synem - przekaza\u0142a w poniedzia\u0142ek lokalna policja.\n\nWe wtorek rano czasu lokalnego zostan\u0105 wznowione poszukiwania ch\u0142opca.\n\nMcKean by\u0142a prawniczk\u0105 zatrudnion\u0105 na Uniwersytecie Georgetown, zajmowa\u0142a si\u0119 zdrowiem publicznym i prawami cz\u0142owieka.\n\nWypadek na kajaku\n\nNa czas ogranicze\u0144 wynikaj\u0105cych z epidemii koronawirusa McKean pojecha\u0142a do domu swojej matki Kathleen Kennedy Townsend, c\u00f3rki Roberta Kennedy'ego, w Shady Side w stanie Maryland.\n\nJej m\u0105\u017c David McKean poinformowa\u0142 na Facebooku, \u017ce rodzina \"podda\u0142a si\u0119 kwarantannie\" poza swoim sta\u0142ym miejscem zamieszkania w Waszyngtonie, aby zapewni\u0107 dzieciom wi\u0119cej przestrzeni. Przekaza\u0142, \u017ce jego \u017cona i syn znikn\u0119li, gdy pop\u0142yn\u0119li kajakiem po pi\u0142k\u0119, kt\u00f3r\u0105 si\u0119 bawili.\n\n\"Weszli na kajak, chc\u0105c po prostu odzyska\u0107 pi\u0142k\u0119, i jako\u015b zostali wypchni\u0119ci przez wiatr lub przyp\u0142yw na otwart\u0105 zatok\u0119\" - napisa\u0142 w pi\u0105tek. \"Oko\u0142o 30 minut p\u00f3\u017aniej zostali zauwa\u017ceni przez obserwatora z l\u0105du, kt\u00f3ry zobaczy\u0142 ich daleko od brzegu i wezwa\u0142 policj\u0119\" - doda\u0142.\n\nW zesz\u0142ym tygodniu policja przekaza\u0142a, \u017ce kajak najprawdopodobniej natrafi\u0142 na silne wiatry. Potwierdzono nast\u0119pnie, \u017ce przewr\u00f3cony kajak, odpowiadaj\u0105cy opisowi, zosta\u0142 znaleziony w czwartek wieczorem, kilka godzin po zagini\u0119ciu dw\u00f3jki.\n\nDo poszukiwa\u0144 s\u0142u\u017cby ratunkowe u\u017cy\u0142y \u0142odzi, \u015bmig\u0142owc\u00f3w, zastosowano te\u017c sonar.\n\nMaeve McKean AFP\n\nKolejny przypadek \"kl\u0105twy Kennedych\"\n\nZagini\u0119cie wnuczki i prawnuka Roberta F. Kennedy'ego ameryka\u0144skie media opisuj\u0105 jako kolejny przypadek \"kl\u0105twy Kennedych\". \"RFK\", prokurator generalny USA w latach 1961-64 i senator stanu Nowy Jork, zosta\u0142 postrzelony 5 czerwca 1968 r. w Los Angeles, wkr\u00f3tce po wyg\u0142oszeniu mowy w zwi\u0105zku z wygran\u0105 w prawyborach prezydenckich Partii Demokratycznej w Kalifornii.\n\nDw\u00f3ch syn\u00f3w Roberta ponios\u0142o przedwczesn\u0105 \u015bmier\u0107: David - w wieku 28 lat - w wyniku przedawkowania narkotyk\u00f3w w 1984 r., i Michael w 1997 r. w wieku 39 lat.\n\nStarszy brat \"RFK\", 35. prezydent USA John F. Kennedy, zosta\u0142 zamordowany w 1963 r. w Dallas, a jego syn John Jr. zgin\u0105\u0142 wraz z \u017con\u0105 i szwagierk\u0105, gdy pilotowany przez niego samolot rozbi\u0142 si\u0119 u wybrze\u017cy Massachusetts.\n\nWnuczka Roberta Kennedy'ego, Saoirse Kennedy Hill, zmar\u0142a w 2019 r. z przedawkowania narkotyk\u00f3w w rodzinnej rezydencji Kennedych w Hyannis Port w stanie Massachusetts.\n\nNast\u0105pi\u0142o to kilka tygodni po 50 latach od skandalu wok\u00f3\u0142 wypadku samochodowego, w kt\u00f3rym m\u0142odszy brat \"RFK\", \u00f3wczesny senator Edward Kennedy, zjecha\u0142 z mostu \u0142\u0105cz\u0105cego ma\u0142\u0105 wysp\u0119 Chappaquiddick w Massachusetts z wysp\u0105 Martha's Vineyard, zabijaj\u0105c pasa\u017cerk\u0119 Mary Jo Kopechne. Niejasne okoliczno\u015bci tej katastrofy skutecznie zniszczy\u0142y ambicje prezydenckie Edwarda.\n\nMaeve McKean z rodzin\u0105, w tym z zaginionym synem Gideonem AFP", "keywords": [], "meta_keywords": [""], "tags": [], "authors": ["Splash News"], "publish_date": null, "summary": "", "article_html": "", "meta_description": "Odnaleziono cia\u0142o Maeve McKean, zaginionej przed kilkoma dniami wnuczki zamordowanego w 1968 r. Roberta Kennedy'ego - informuje BBC News. We wtorek rano czasu", "meta_lang": "pl", "meta_favicon": "/images/app-icons/wydarzenia-app-icon-48x48.png", "meta_data": {"viewport": "initial-scale=1,maximum-scale=1,width=device-width,user-scalable=no", "og": {"title": "\"Kl\u0105twa Kennedych\". Kolejna tragiczna \u015bmier\u0107 w znanej rodzinie", "description": "Odnaleziono cia\u0142o Maeve McKean, zaginionej przed kilkoma dniami wnuczki zamordowanego w 1968 r. Roberta Kennedy'ego - informuje BBC News. We wtorek rano czasu", "type": "article", "url": "https://wydarzenia.interia.pl/zagranica/news-kolejny-przypadek-klatwy-kennedych-znaleziono-cialo-wnuczki,nId,4426655", "image": {"identifier": "https://i.iplsc.com/-/000A07B53N03DN6Y-C461.jpg", "alt": "Na czas ogranicze\u0144 wynikaj\u0105cych z epidemii koronawirusa McKean pojecha\u0142a do domu swojej matki w Shady Side w stanie Maryland.", "width": 1280, "height": 674}, "locale": "pl_PL"}, "twitter": {"card": "summary_large_image", "title": "Kolejny przypadek \"kl\u0105twy Kennedych\". Znaleziono cia\u0142o wnuczki Roberta Kennedy'ego", "description": "Odnaleziono cia\u0142o Maeve McKean, zaginionej przed kilkoma dniami wnuczki zamordowanego w 1968 r. Roberta Kennedy'ego - informuje BBC News. We wtorek rano czasu lokalnego maj\u0105 by\u0107 wznowione", "image": {"identifier": "https://i.iplsc.com/-/000A07B53N03DN6Y-C461.webp", "alt": "Na czas ogranicze\u0144 wynikaj\u0105cych z epidemii koronawirusa McKean pojecha\u0142a do domu swojej matki w Shady Side w stanie Maryland."}, "site": "https://x.com/int_wydarzenia"}, "dc.language": "PL", "dc.source": "https://wydarzenia.interia.pl", "dc.publisher": "https://interia.pl", "dc.rights": "https://wydarzenia.interia.pl, wszelkie prawa zastrze\u017cone", "geo.region": "PL-MA", "geo.placename": "Krak\u00f3w", "geo.position": "50.0647;19.9450", "description": "Odnaleziono cia\u0142o Maeve McKean, zaginionej przed kilkoma dniami wnuczki zamordowanego w 1968 r. Roberta Kennedy'ego - informuje BBC News. We wtorek rano czasu", "theme-color": "#040a18", "robots": "index,follow,all,noarchive,max-snippet:-1,max-image-preview:large", "next-head-count": 53}, "canonical_link": "https://wydarzenia.interia.pl/zagranica/news-kolejny-przypadek-klatwy-kennedych-znaleziono-cialo-wnuczki,nId,4426655"}