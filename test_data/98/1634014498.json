{"source_url": "https://wiadomosci.onet.pl", "url": "https://wiadomosci.onet.pl/kraj/wybory-2020-holownia-slowa-prezydenta-moga-doprowadzic-do-samobojstwa/mmcg10w", "title": "Szymon Ho\u0142ownia: wypowiedzi prezydenta mog\u0105 doprowadzi\u0107 do samob\u00f3jstwa", "top_image": "https://ocdn.eu/pulscms-transforms/1/b8Sk9kuTURBXy9iMGVkMjcyMS1mNTM2LTQ0ZjctYmIwNS1jNDNlMmMzN2M4YjAuanBlZ5OVA80Dt8xozQ3JzQfCkwmmMTU1ZmY3BpMFzQSwzQJ23gABoTAB/szymon-holownia-na-wiecu-wyborczym-w-gdyni-13-czerwca-2020-r.jpg", "meta_img": "https://ocdn.eu/pulscms-transforms/1/b8Sk9kuTURBXy9iMGVkMjcyMS1mNTM2LTQ0ZjctYmIwNS1jNDNlMmMzN2M4YjAuanBlZ5OVA80Dt8xozQ3JzQfCkwmmMTU1ZmY3BpMFzQSwzQJ23gABoTAB/szymon-holownia-na-wiecu-wyborczym-w-gdyni-13-czerwca-2020-r.jpg", "images": ["https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/yB_k9kpTURBXy80OGYyNTkzZmQwMTI1OTQxYTk5OWI2NTA0NzFiZmI4ZS5qcGeSlQMAzQFpzQ6gzQg7kwXNAeDNAQ7eAAGhMAE", "https://ocdn.eu/pulscms-transforms/1/TOyk9kpTURBXy80ZDY2ZmU5ZGFlNjI0NDY2ZjkzMjgzNTUyMWMxNGRkMS5qcGeSlQMAzNLNGkDNDsSTBc0B4M0BDt4AAaEwAQ", "https://ocdn.eu/pulscms-transforms/1/F8Tk9kpTURBXy82NGEwNzNiNWQ0MTM0MWI0MmY5MDFiMDgzMGY2ODQ3My5qcGeSlQMAzGDNDADNBsCTBcxfO94AAaEwAQ", "https://ocdn.eu/pulscms-transforms/1/b8Sk9kuTURBXy9iMGVkMjcyMS1mNTM2LTQ0ZjctYmIwNS1jNDNlMmMzN2M4YjAuanBlZ5OVA80Dt8xozQ3JzQfCkwmmMTU1ZmY3BpMFzQSwzQJ23gABoTAB/szymon-holownia-na-wiecu-wyborczym-w-gdyni-13-czerwca-2020-r.jpg", "https://ocdn.eu/pulscms-transforms/1/D8Xk9kpTURBXy84ZGYyZjYwMWYwNWYxYTg4NDYyNTZlMmRkNzJhZmMyOC5qcGeSlQMAzITNEH_NCUeTBcxfO94AAaEwAQ", "https://ocdn.eu/pulscms-transforms/1/Jn9k9kpTURBXy8xMDQ4MGJjODI5NzJjMTc5ODgzZGYzNzM3ZjRkY2IzYy5qcGeSlQPNAp3NAtbNDivNB_mTBc0B4M0BDt4AAaEwAQ", "https://ocdn.eu/pulscms-transforms/1/QaMk9kuTURBXy85YjQyNTQyNy04YzA1LTQwNDEtYjQ3Yi1jYjJiNzYxN2YyYmYuanBlZ5KVAw7NAmbNCWzNBU-TBcxfO94AAaEwAQ", "https://ocdn.eu/pulscms-transforms/1/LuJk9kpTURBXy8yNGM4ZGUxMTgyNTlhODMyYjI0MTBiYTk4ODAwYzI4YS5qcGeSlQMAzI3NEZTNCeOTBcxfO94AAaEwAQ", "https://ocdn.eu/pulscms-transforms/1/dAQk9kpTURBXy8zMGNmM2JiZTFjYTJmNzdjOWIyYWQyMzBjY2RjZjJhNS5qcGeSlQMAzMrNGX3NDlmTBcxfO94AAaEwAQ", "https://ocdn.eu/pulscms-transforms/1/b8Gk9kuTURBXy9iMGVkMjcyMS1mNTM2LTQ0ZjctYmIwNS1jNDNlMmMzN2M4YjAuanBlZ5OVA80Dt8xozQ3JzQfCkwXNBLDNAqSTCaYxNTVmZjcG3gABoTAB/szymon-holownia-na-wiecu-wyborczym-w-gdyni-13-czerwca-2020-r.jpg", "https://ocdn.eu/pulscms-transforms/1/UFEk9kpTURBXy9lNzI3NGY3M2MxYjI2MjQzNzQ3ZTc5ZTEyZjQ2NjQ2OC5wbmeSlQMAOs0H0M0EZZMFzF873gABoTAB"], "movies": [], "text": "W sobot\u0119 Andrzej Duda podczas spotkania z mieszka\u0144cami Brzegu powiedzia\u0142: \"Pr\u00f3buje si\u0119 nam wm\u00f3wi\u0107, \u017ce LGBT to ludzie, a to po prostu ideologia\". - Najlepszym dowodem na to, \u017ce jest to ideologia, jest to, \u017ce cz\u0119\u015b\u0107 os\u00f3b, kt\u00f3re maj\u0105 preferencje homoseksualne, nie uto\u017csamia si\u0119 z tym ruchem i ideologi\u0105 - doda\u0142. Przyr\u00f3wna\u0142 j\u0105 tak\u017ce do \"neobolszewizmu\".\n\nZ kolei szef sztabu prezydenta Joachim Brudzi\u0144ski napisa\u0142 w mediach spo\u0142eczno\u015bciowych, \u017ce \"Polska bez LGBT jest najpi\u0119kniejsza\". \"Oby to szale\u0144stwo nigdy nie zago\u015bci\u0142o na sta\u0142e w Polsce. Powt\u00f3rz\u0119, szacunek nale\u017cy si\u0119 ka\u017cdemu cz\u0142owiekowi bez wzgl\u0119du na jego preferencje seksualne, ale tolerancja nie mo\u017ce oznacza\u0107 zgody na ideowy totalitaryzm\" - czytamy w kolejnym wpisie.\n\nHo\u0142ownia o Dudzie: ton\u0105cy brzydko si\u0119 chwyta\n\nDo s\u0142\u00f3w prezydenta i szefa jego sztabu odni\u00f3s\u0142 si\u0119 w TVN24 Ho\u0142ownia. Jego zdaniem \"prezydent Duda jako ton\u0105cy brzydko si\u0119 chwyta\". - Dobrze wie, \u017ce nie ideologia LGBT czyha dzisiaj na polskie rodziny, tylko brak \u017c\u0142obk\u00f3w, przedszkoli, wykluczenie komunikacyjne, brak sensownych mo\u017cliwo\u015bci powrotu do pracy dla matek, konstrukcja funduszu alimentacyjnego. To s\u0105 rzeczy, kt\u00f3re czyhaj\u0105 na polsk\u0105 rodzin\u0119 - zaznaczy\u0142.\n\n- Kiedy s\u0142ucham tych ornitologiczno-teologiczno-homofobicznych wypowiedzi Joachima Brudzi\u0144skiego, jak s\u0142ucham homofobicznych g\u0142upot, kt\u00f3re wygaduje prezydent Duda, to zastanawiam si\u0119, czy maj\u0105 \u015bwiadomo\u015b\u0107, \u017ce te s\u0142owa, kt\u00f3re rzucaj\u0105 i w ich mniemaniu cementuj\u0105 jak\u0105\u015b wsp\u00f3lnot\u0119, doprowadz\u0105 prawdopodobnie do samob\u00f3jstwa kogo\u015b w zupe\u0142nie realnym \u015bwiecie - powiedzia\u0142 Ho\u0142ownia.\n\nJak podkre\u015bli\u0142, \"wie, \u017ce nie ma ideologii LGBT, s\u0105 ludzie\". - M\u00f3wi\u0119 o tym od lat, dlatego, \u017ce spotyka\u0142em ich (osoby nieheteroseksualne - red.) w Polsce podczas moich spotka\u0144. Wiem, jak bardzo wykluczeni czuj\u0105 si\u0119 z naszej wsp\u00f3lnoty - doda\u0142.\n\nZapowiedzia\u0142, \u017ce \"jedn\u0105 z pierwszych rzeczy, jakie by zrobi\u0142 jako prezydent, w akcie zado\u015b\u0107uczynienia, to zaprosi\u0142 do pa\u0142acu prezydenckiego osoby ze stref wolnych od ideologii LGBT\". - Aby pokaza\u0107 im, \u017ce zawsze, kiedy b\u0119d\u0119 prezydentem, maj\u0105 prawo czu\u0107 si\u0119 pe\u0142noprawnymi obywatelami Rzeczpospolitej Polskiej, i \u017ce tutaj jest ich dom - podkre\u015bli\u0142.\n\nDalszy ci\u0105g materia\u0142u pod wideo\n\n(mba)", "keywords": [], "meta_keywords": [""], "tags": [], "authors": [], "publish_date": "Sat Jun 13 21:08:07 2020", "summary": "", "article_html": "", "meta_description": "Zastanawiam si\u0119, czy prezydent Andrzej Duda i szef jego sztabu Joachim Brudzi\u0144ski maj\u0105 \u015bwiadomo\u015b\u0107, \u017ce ich homofobiczne wypowiedzi prawdopodobnie doprowadz\u0105 do samob\u00f3jstwa kogo\u015b w realnym \u015bwiecie - oceni\u0142 Szymon Ho\u0142ownia.", "meta_lang": "pl", "meta_favicon": "https://ocdn.eu/wiadomosciucs/favicons/favicon-16x16.png", "meta_data": {"viewport": "width=device-width, initial-scale=1.0, maximum-scale=1.0, user-scalable=no", "referrer": "unsafe-url", "DC.Identifier": "295792ed-a82f-47c0-b2c1-ac5534c1e067", "pkg-uuid": "295792ed-a82f-47c0-b2c1-ac5534c1e067", "detailType": "article", "serviceUuid": "b177a2c9-166f-4113-9b28-185bbe554807", "robots": "max-image-preview:large", "description": "Zastanawiam si\u0119, czy prezydent Andrzej Duda i szef jego sztabu Joachim Brudzi\u0144ski maj\u0105 \u015bwiadomo\u015b\u0107, \u017ce ich homofobiczne wypowiedzi prawdopodobnie doprowadz\u0105 do samob\u00f3jstwa kogo\u015b w realnym \u015bwiecie - oceni\u0142 Szymon Ho\u0142ownia.", "og": {"title": "Szymon Ho\u0142ownia: wypowiedzi prezydenta mog\u0105 doprowadzi\u0107 do samob\u00f3jstwa", "description": "Zastanawiam si\u0119, czy prezydent Andrzej Duda i szef jego sztabu Joachim Brudzi\u0144ski maj\u0105 \u015bwiadomo\u015b\u0107, \u017ce ich homofobiczne wypowiedzi prawdopodobnie doprowadz\u0105 do samob\u00f3jstwa kogo\u015b w realnym \u015bwiecie - oceni\u0142 Szymon Ho\u0142ownia.", "image": {"identifier": "https://ocdn.eu/pulscms-transforms/1/b8Sk9kuTURBXy9iMGVkMjcyMS1mNTM2LTQ0ZjctYmIwNS1jNDNlMmMzN2M4YjAuanBlZ5OVA80Dt8xozQ3JzQfCkwmmMTU1ZmY3BpMFzQSwzQJ23gABoTAB/szymon-holownia-na-wiecu-wyborczym-w-gdyni-13-czerwca-2020-r.jpg", "width": 1200, "height": 630, "type": "image/jpeg"}, "url": "https://wiadomosci.onet.pl/kraj/wybory-2020-holownia-slowa-prezydenta-moga-doprowadzic-do-samobojstwa/mmcg10w", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-06-13 21:08:07+0200"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "Zastanawiam si\u0119, czy prezydent Andrzej Duda i szef jego sztabu Joachim Brudzi\u0144ski maj\u0105 \u015bwiadomo\u015b\u0107, \u017ce ich homofobiczne wypowiedzi prawdopodobnie doprowadz\u0105 do samob\u00f3jstwa kogo\u015b w realnym \u015bwiecie - oceni\u0142 Szymon Ho\u0142ownia.", "title": "Szymon Ho\u0142ownia: wypowiedzi prezydenta mog\u0105 doprowadzi\u0107 do samob\u00f3jstwa", "site": "OnetWiadomosci", "image": "https://ocdn.eu/pulscms-transforms/1/K3BktkuTURBXy9iMGVkMjcyMS1mNTM2LTQ0ZjctYmIwNS1jNDNlMmMzN2M4YjAuanBlZ5KVA80Dt8xozQ3JzQfCkwXNBLDNAlg"}}, "canonical_link": "https://wiadomosci.onet.pl/kraj/wybory-2020-holownia-slowa-prezydenta-moga-doprowadzic-do-samobojstwa/mmcg10w"}