{"source_url": "https://wiadomosci.wp.pl", "url": "https://wiadomosci.wp.pl/wybory-prezydenckie-2020-czy-mlodzi-wyborcy-zmienia-wynik-glosowania-analiza-6481070345148033a", "title": "Wybory prezydenckie 2020. Czy m\u0142odzi wyborcy zmieni\u0105 wynik g\u0142osowania? [ANALIZA]", "top_image": "https://v.wpimg.pl/LWR1ZGEuYzYzUyx0ag5uI3ALeC4sV2B1JxNgZWpEeGJgSXUjawI8Pj9WdDcpWn9vZgNjcXdDf3pnCG5xfEN-Y2QeOykhBzYyOBw-MiEUYj0iVng6", "meta_img": "https://v.wpimg.pl/LWR1ZGEuYzYzUyx0ag5uI3ALeC4sV2B1JxNgZWpEeGJgSXUjawI8Pj9WdDcpWn9vZgNjcXdDf3pnCG5xfEN-Y2QeOykhBzYyOBw-MiEUYj0iVng6", "images": ["https://v.wpimg.pl/MzZhM2Q5Yhs7CjsBfk5vDnhSb1s4F2FYL0p3EH4GeEoiRytbPVA_HyoHY1UjQD0bLRhjQj0aLAozRzsDflEkCSoELEt-UCAYPwxiVGYEdUk-W3QfYQV7QndcfgtiGHVPalpgVjdWdUlsCX5WaAQuWCc", "https://v.wpimg.pl/YjI2OTU4dgsoUDlnek97HmsIbT08FnVIPBB1dnoHbFoxHSk9OVErDzldYTMnQSkLPkJhJDkbOBogHTllelAwGTleLi16UTQILFZgZGZRYF8tUC55YlBvC2QGdjZtGWFZcQBibGICbwh7BHZhbQRpSDQ", "https://v.wpimg.pl/NTA2N2E3YTUgUDgBakhsIGMIbFssEWJ2NBB0EGoAf2A5A3kEalUnOCRAK0IqHSkmNEIvRTUdPjhuUz5bakV_eyVbPUIpUjd7JF8sVyEcKjYgB3gBJwVjZXACdh9xC3pgbFN2B3Uee2V1U3sCcwQvY3UFbE8", "https://v.wpimg.pl/b3JjeS5wTVIrCBNgGgxAR2hQRzpcVU4RP0hfcRoUTQF5U1ErBEVXB2UOSyRFHg9UZBoJfARGWgt5U1VjA0RPBXNSUmIBRlYDZR0cMVoFAUpkGgs0Fwo", "https://v.wpimg.pl/MTFhZjNhYjUnCixZYRNvIGRSeAMnSmF2M0pgSGFbfGA-WW1cYQ4kOCMaPxohRiomMxg7HT5GPThpCSoDYR58eyIBKRoiCTR7IwU4DypHeGUjWmgJf15gMSdYbEd6WXpla1A_CXZFdTFxCmtbLw5-NSNbeBc", "https://v.wpimg.pl/aXR5a2EuTjkzVxcBag5DLHAPQ1ssV016JxdbEGoWTmphDFVKdEdUbH1RT0U1HAw_fEUNHXRGWG5iAFYAcEZMaWEDWQN2QVZtfUUOXiwBGDMzGxFcIlcc", "https://v.wpimg.pl/Mzc5YjQ5YhsCVy9Zfk5vDkEPewM4F2FYFhdjSH4GeEobGj8DPVA_HxNadw0jQD0bFEV3Gj0aLAoKGi9bflEkCRNZOBN-UCAYBlF2CWRUK0oABDhHN1AuT04BaFM0GHQYUFF0W2UFeklUDDteaAUpWB4", "https://v.wpimg.pl/ZXJfd3AudTkrBBIAbg54LGhcRlAxHQUrPgJGH2MAeGJoSQ1eIBI_K2UHAEVuBTY5KQMMXC0RPyoVERQdMgM9ejc", "https://v.wpimg.pl/b3JjeS5wTVIrCBNgGgxAR2hQRzpcVU4RP0hfcRoUTQF5U1ErBEVXB2UOSyRFHg9UZBoJfARCVAJzX1JmB0RPBX1fUmUGTlECZR0cMVoFAUpkGgs0Fwo", "https://v.wpimg.pl/MDMyMDFjYiUsGzt3aRFvMG9Dby0vSGFmOFt3ZmlZeHQ1VistKg8_IT0WYyM0Hz0lOgljNCpFLDQkVjt1aQ4kNz0VLD1pDyAmKB1iJ3cJKCJ-Ty9pIFt1JmBNKCJxR3QlLhhgInIJfXR-S311JV17ZjA", "https://v.wpimg.pl/cmN5LnBuTAwvVzpdbQ5BGWwPbgcrV09POxd2TG0WTF99DHgWc0dWWWFRYhkyHA4KYEUgQXNCVl92BHVedEZOQH8GfV17RlNZfAFjGTsXDB8tTGIeLBJBEA", "https://v.wpimg.pl/Njk4ODEwYQsKVjl3agxsHkkObS0sVWJIHhZ1ZmpEe1oTGyktKRI8DxtbYSM3Aj4LHERhNClYLxoCGzl1ahMnGRtYLj1qEiMIDlBgJiREf14PBC1pJEJ6D0YAKSEgWi8PCAFidCRCKlxSDHd1dUUqSBY", "https://v.wpimg.pl/MDBmM2MyYiUjDzsBYgJvMGBXb1skW2FmN093EGJKeHQ6QitbIRw_ITICY1U_DD0lNR1jQiFWLDQrQjsDYh0kNzIBLEtiHCAmJwliC3lBeX13WnUfLkt0Jm9ZL1F0VC8ldltgAXRILHRyC35Rf0ArZj8", "https://v.wpimg.pl/OWE5N2NmYDYkVzgBYRZtI2cPbFsnT2N1MBd0EGFeemc9GihbIgg9MjVaYFU8GD82MkVgQiJCLicsGjgDYQkmJDVZL0thCCI1IFFhAisILGByAHkfewx9MWgBeQQrQHZkd1djAXxYdm4kDHlRKF18dTg", "https://v.wpimg.pl/ODgyZjA5YCUGGyxZbk5tMEVDeAMoF2NmEltgSG4GenQfVjwDLVA9IRcWdA0zQD8lEAl0Gi0aLjQOVixbblEmNxcVOxNuUCImAh11U3NRe3JTHG5HcAQtfUpNbFgnGHZ8AUh3XCVXf3xfSzxaeFZ7Zho", "https://v.wpimg.pl/YTdkYjE0djUFCS9Zakt7IEZRewMsEnV2EUljSGoDaGAcWm5calYwOAEZPBoqHj4mERs4HTUeKThLCikDakZoewACKhopUSB7AQY7DyEfP20GD2FTcAV0ZQBTYEdxVTtkSVNhCCcdYGRcWzhdIVJoYAVbexc", "https://v.wpimg.pl/OTg2OTkxYDUGUDlnRANtIEUIbT0CWmN2EhB1dkRLemQfHSk9Bx09MRddYTMZDT81EEJhJAdXLiQOHTllRBwmJxdeLi1EHSI2AlZgZglKfmRfB3t5Uk4qYUoGKjVTVXZgVVBibQkeeW1fBHZtWhwqdho", "https://v.wpimg.pl/Ym9yY3kudgxYGy8ARA57GRtDe1oCV3VPTFtjEUQWdl8KQG1LWkdsWRYdd0QbHDQKFwk1HFpGYF0MQWACWkx0XApMbgRYQGlZCVYuSgkaKw5AVyldDFck", "https://v.wpimg.pl/dWRhLmpwSzYzCjpeXwxGI3BSbgQZVUh1J0p2T19GXW5jEH1ZRUVLM3wfPAQdEEonPkd_VURFXWFgXn9ARU5QYWtefllGWAU5Nho2CBpaACI2CWIHABBGKg", "https://v.wpimg.pl/MWQ4OTM2YjYwVjlnYklvI3MObT0kEGF1JBZ1dmIBfGMpBXhiYlQkOzRGKiQiHColJEQuIz0cPTt-VT89YkR8eDVdPCQhUzR4NFktMSkdeG9mB3pnflRgYDADeXl5C3VgfFZ4YSsfLG43An4wdQt-YWJRbSk", "https://v.wpimg.pl/LWR1ZGEuYzYzUyx0ag5uI3ALeC4sV2B1JxNgZWpEeGJgSXUjawI8Pj9WdDcpWn9vZgNjcXdDf3pnCG5xfEN-Y2QeOykhBzYyOBw-MiEUYj0iVng6", "https://v.wpimg.pl/b3dza2kuTVIFGBcBRA5AR0ZAQ1sCV04REVhbEEQWTQVQThkGWUxNV0oNEVsGEkxDCFVSA1xAUQRSQlQfRkBQAFRCUwpYRU1fEREAQRFYElITFg5FGB4LHQ4KBhAW", "https://v.wpimg.pl/Ym9yY3kudgxYGy8ARA57GRtDe1oCV3VPTFtjEUQWdl8KQG1LWkdsWRYdd0QbHDQKFwk1HFpGaVoJTGAKUlh0XwlBYQZSTWteAFYuSgkaKw5AVyldDFck", "https://v.wpimg.pl/YmY3NGY2dgw4UTh0dkl7GXsJbC4wEHVPLBF0ZXYBaFkhAnlxdlQwATxBKzc2HD4fLEMvMCkcKQF2Uj4udkRoQj1aPTc1UyBCPF4sIj0dOlpsBHh2bwN0CG1QfWptATpZdFItc2gfPFQ6CiwhbgY_W2kLbDo", "https://v.wpimg.pl/bmNraWUuTQwvEBdkeg5AGWxIQz48V05PO1BbdXoWTV99S1UvZEdXWWEWTyAlHA8KYAINeGdFW1p4SlNhZkJPQHlEWWdtR1Fffl0WLjcaEBRjAhMyLwwGCCARCj4wWxIDKVAc", "https://v.wpimg.pl/YWI3MmM1djYoUTteYkp7I2sJbwQkE3V1PBF3T2ICaGMxAnpbYlcwOyxBKB0iHz4lPEMsGj0fKTtmUj0EYkdoeC1aPh0hUCB4LF4vCCkebTN7Vn5fLAF0M3kKLEB5VzxlZAopWn0ca29_BiwPegM6YixWbxA", "https://v.wpimg.pl/YTgxN2Q2djUGGjgBfkl7IEVCbFs4EHV2Elp0EH4BbGQfVyhbPVcrMRcXYFUjRyk1EAhgQj0dOCQOVzgDflYwJxcUL0t-VzQ2AhxhUGUAa2FWT3cfNAI9YUpMLwJoH2EyAk5jVzdQODVfSXlWZ1c4dho", "https://v.wpimg.pl/NzcyNDU1YRsCGzh3ekpsDkFDbC08E2JYFlt0ZnoCe0obVigtOVQ8HxMWYCMnRD4bFAlgNDkeLwoKVjh1elUnCRMVLz16VCMYBh1hcmcJfRsHQS1pYFR2Tk5NLyBmHHZCAE5jJWdQL01US3pxYAh9WB4", "https://v.wpimg.pl/ZjU3M2Q2dQs0UTsBfkl4HncJb1s4EHZIIBF3EH4Bb1otHCtbPVcoDyVcY1UjRyoLIkNjQj0dOxo8HDsDflYzGSVfLEt-VzcIMFdiCzJRY1wxAHgfMlNsDngHLlNhH2IIYQJgCzcFOAxgBH5WZwo4SCg", "https://v.wpimg.pl/Ym9yY3kudgxYGy8ARA57GRtDe1oCV3VPTFtjEUQWdl8KQG1LWkdsWRYdd0QbHDQKFwk1HFpMaVoBSW8LUkx0XAxNagZZRGtfCFYuSgkaKw5AVyldDFck"], "movies": [], "text": "Co roku pe\u0142noletno\u015b\u0107 osi\u0105ga oko\u0142o 400 tys. os\u00f3b. Te nowe roczniki, a \u0142\u0105cznie od 2015 roku jest ich ju\u017c prawie 2 miliony os\u00f3b, to zupe\u0142nie nowe spojrzenie na polityk\u0119. Chyba jeszcze nigdy tak wiele nie zale\u017ca\u0142o od g\u0142os\u00f3w tych, kt\u00f3rzy nie musieli wybiera\u0107 pomi\u0119dzy Bronis\u0142awem Komorowskim a Andrzejem Dud\u0105, nie pami\u0119taj\u0105 Donalda Tuska w roli premiera a Prawo i Sprawiedliwo\u015b\u0107 przez ca\u0142e ich doros\u0142e \u017cycie to partia w\u0142adzy.\n\n\u00a9 StanPolityki.pl\n\nCzy tradycyjny bunt m\u0142odych w stosunku do w\u0142adzy zadecyduje o wyniku wybor\u00f3w? Czy m\u0142odzi przewa\u017c\u0105 szal\u0119 w sytuacji tak wielkiej polaryzacji spo\u0142ecze\u0144stwa i podziale Polski na dwa niemal r\u00f3wne obozy? Kto ma najwi\u0119ksz\u0105 szans\u0119 na zdobycie ich zaufania i poparcia?\n\nAndrzej Duda otworzy\u0142 swoje biuro. Przeciwnicy zostawili dla niego \"prezent\" [ZOBACZ WIDEO]\n\nW 2015 r. kr\u00f3lowa\u0142 Pawe\u0142 Kukiz\n\nBadania nie u\u0142atwiaj\u0105 nam zadania, wrzucaj\u0105c grup\u0119 najm\u0142odszych wyborc\u00f3w do przedzia\u0142u 18-29 lat, co zaciemnia nam obraz tego, czego chc\u0105 wchodz\u0105cy na rynek wyborczy najm\u0142odsi.\n\nDzi\u0119ki badaniom exit poll wiemy jednak, \u017ce w 2015 roku grup\u0119 18-29 zdominowa\u0142 Pawe\u0142 Kukiz, zdobywaj\u0105c 41,6 proc. g\u0142os\u00f3w w\u015br\u00f3d najm\u0142odszych wyborc\u00f3w. Drugi by\u0142 Andrzej Duda, kt\u00f3ry niespodziewanie wygra\u0142 I tur\u0119 i ostatecznie zosta\u0142 prezydentem w drugiej. Bronis\u0142aw Komorowski m\u00f3g\u0142 w\u015br\u00f3d m\u0142odych liczy\u0107 na zaledwie 14,4 proc. poparcia, a niewiele gorzej od niego wypad\u0142 Janusz Korwin-Mikke z wynikiem 12,3 proc.\n\n\u00a9 StanPolityki.pl\n\nM\u0142odzi wyborcy wybrali nowego w polityce Paw\u0142a Kukiza i Andrzeja Dud\u0119 odrzucaj\u0105c urz\u0119duj\u0105cego prezydenta jako przedstawiciela w\u0142adzy. By\u0142o to jeszcze bardziej widoczne w II turze wybor\u00f3w, gdzie Andrzej Duda zdecydowanie wygra\u0142 w\u015br\u00f3d m\u0142odych z Bronis\u0142awem Komorowskim stosunkiem 60 proc. do 40 proc., co by\u0142o jednym z powod\u00f3w pora\u017cki prezydenta i rozpocz\u0119\u0142o seri\u0119 zwyci\u0119stw PiS.\n\nW 2020 r. m\u0142odzi postawi\u0105 na Andrzeja Dud\u0119\n\nJe\u017celi spojrzymy na dane z bada\u0144 IBSP to w grupie 18-29 w I turze wybor\u00f3w liderem jest Andrzej Duda z poparciem oko\u0142o 30 proc. (jest to jednak du\u017co mniej ni\u017c poparcie og\u00f3\u0142em dla Andrzeja Dudy si\u0119gaj\u0105ce 43-45 proc.). Na kolejnych miejscach s\u0105 Szymon Ho\u0142ownia, Robert Biedro\u0144 i Krzysztof Bosak (tu dominuj\u0105 g\u0142\u00f3wnie m\u0119\u017cczy\u017ani).\n\nNajgorzej w tej grupie wypada Ma\u0142gorzata Kidawa-B\u0142o\u0144ska i W\u0142adys\u0142aw Kosiniak-Kamysz, co powinno by\u0107 znakiem ostrzegawczym dla kandydatki KO.\n\n\u00a9 StanPolityki.pl\n\nTo w\u0142a\u015bnie w\u015br\u00f3d os\u00f3b w wieku 18-29 lat najwi\u0119cej jest tych, kt\u00f3rzy nie wiedz\u0105 jeszcze, na kogo oddadz\u0105 sw\u00f3j g\u0142os w I turze (prawie 15 proc.). Jeszcze bardziej jest to widoczne w II turze, gdzie co czwarty m\u0142ody wyborca jeszcze nie wie, na kogo zag\u0142osuje w starciu Andrzej Duda \u2013 Ma\u0142gorzata Kidawa-B\u0142o\u0144ska lub nie wybiera si\u0119 na II tur\u0119.\n\nJest to zdecydowanie najliczniejsza grupa, kt\u00f3ra najwyra\u017aniej nie odnajduje si\u0119 w obecnym podziale politycznym w kraju. Czy zatem uda si\u0119 kt\u00f3rej\u015b stronie przekona\u0107 m\u0142odych do swoich racji i przewa\u017cy\u0107 szal\u0119 zwyci\u0119stwa na swoj\u0105 stron\u0119? W przypadku niemal remisowej II tury, to m\u0142odzi mog\u0105 wybra\u0107 nowego prezydenta Polski.\n\nCzego chc\u0105 m\u0142odzi?\n\nZacznijmy od pogl\u0105d\u00f3w politycznych. Jak pokaza\u0142o grudniowe badanie IBSP a\u017c 1/3 m\u0142odych (w wieku 18-29 lat) nie potrafi\u0142a wskaza\u0107 swoich pogl\u0105d\u00f3w politycznych w tradycyjnej skali prawica \u2013 lewica.\n\nTak\u017ce 1/3 wskaza\u0142a, \u017ce ma pogl\u0105dy prawicowe a tylko 15 proc., \u017ce uto\u017csamia si\u0119 z lewic\u0105. Co ciekawe, to w\u0142a\u015bnie w tej grupie wiekowej jest najwi\u0119kszy odsetek tych, kt\u00f3rzy nie potrafi\u0105 okre\u015bli\u0107 swoich pogl\u0105d\u00f3w, po raz kolejny udowadniaj\u0105c, \u017ce m\u0142odzi coraz bardziej wymykaj\u0105 si\u0119 tradycyjnym podzia\u0142om.\n\n\u00a9 StanPolityki.pl\n\nPodzia\u0142 religijny te\u017c nie jest jednoznaczny. W\u015br\u00f3d os\u00f3b w wieku 18-29 lat co pi\u0105ta osoba deklaruje, \u017ce jest niewierz\u0105ca (najwy\u017cszy odsetek w\u015br\u00f3d wszystkich przedzia\u0142\u00f3w wiekowych), 1/3 wskazuje, \u017ce jest wierz\u0105ca regularnie praktykuj\u0105ca (najni\u017cszy odsetek w\u015br\u00f3d wszystkich przedzia\u0142\u00f3w wiekowych), a kolejna 1/3 wierzy, ale nie praktykuje (znowu najwy\u017cszy odsetek w\u015br\u00f3d wszystkich grup wiekowych).\n\n\u00a9 StanPolityki.pl\n\nPrzedstawia nam to obraz m\u0142odych, kt\u00f3rzy kolejny raz wymykaj\u0105 si\u0119 prostym podzia\u0142om i nie daj\u0105 si\u0119 zaszufladkowa\u0107. Co wiemy jeszcze o m\u0142odych? 65 proc. z nich nie chce, by podnosi\u0107 wysoko\u015b\u0107 500+ (najwy\u017cszy odsetek przeciwny waloryzacji w\u015br\u00f3d wszystkich grup wiekowych).\n\n\u00a9 StanPolityki.pl\n\nTak\u017ce 65 proc. uwa\u017ca, \u017ce walka ze smogiem powinna by\u0107 priorytetem, a a\u017c 80 proc. twierdzi, \u017ce ochrona \u015brodowiska i ograniczenie zu\u017cycia plastiku powinny by\u0107 w\u015br\u00f3d najwa\u017cniejszych zada\u0144 rz\u0105du.\n\n\u00a9 StanPolityki.pl\n\nTo tylko wycinek z bada\u0144 IBSP na temat aktualnych temat\u00f3w spo\u0142ecznych, ale jedno staje si\u0119 jasne, nie ma dzi\u015b w Polsce partii a tym bardziej kandydata na prezydenta, kt\u00f3ry w zdecydowany spos\u00f3b adresowa\u0142aby sw\u00f3j program do tej grupy wyborc\u00f3w.\n\n\u00a9 StanPolityki.pl\n\nM\u0142odzi coraz bardziej wypisuj\u0105 si\u0119 z podzia\u0142u politycznego obowi\u0105zuj\u0105cego w Polsce od 2005 roku na PiS i antyPiS (zapocz\u0105tkowany 15 lat temu od starcia Donalda Tuska z Lechem Kaczy\u0144skim w wyborach prezydenckich). Obecni kandydaci maj\u0105 nieca\u0142e 80 dni na znalezienie sposobu, by te 2 miliony wyborc\u00f3w, kt\u00f3re w wyborach prezydenckich jeszcze nigdy nie g\u0142osowa\u0142y, postawi\u0142o w\u0142a\u015bnie na nich, by\u0107 mo\u017ce wskazuj\u0105c nowego prezydenta.\n\nO autorze: \u0141ukasz Paw\u0142owski, prezes Og\u00f3lnopolskiej Grupy Badawczej, za\u0142o\u017cyciel serwisu StanPolityki.pl. Specjalizuje si\u0119 w badaniach, analizach i prognozach wyborczych.\n\n\u00a9 Materia\u0142y prasowe\n\nChcesz przeczyta\u0107 wi\u0119cej na ten temat? Zajrzyj na StanPolityki.pl", "keywords": [], "meta_keywords": [""], "tags": ["wybory prezydenckie", "USA", "Olaf Scholz", "Lublin", "\u0141ukasz Mejza", "Pozna\u0144", "Bia\u0142ystok", "Polska", "Caritas", "Gdynia", "Danuta Holecka", "W\u0142adimir Putin", "Warszawa", "\u0141\u00f3d\u017a", "Wypadki", "Radom", "Szczecin", "Polska 2050", "Wyniki Lotto", "Bia\u0142oru\u015b", "Wroc\u0142aw", "Francja", "Joe Biden", "Bezpartyjni Samorz\u0105dowcy", "Unia Europejska", "Krak\u00f3w", "Grupa Wyszechradzka", "Ukraina", "Chiny", "Lokalne", "Bydgoszcz", "Sonda\u017c wyborczy", "Rosja", "Rzesz\u00f3w", "Emmanuel Macron", "Boris Johnson", "Turcja", "WHO", "W\u0142adys\u0142aw Kosiniak-Kamysz", "Partia Republika\u0144ska", "ONZ", "NATO", "Andrzej Duda", "Policja", "Hiszpania", "Wojna w Ukrainie", "Micha\u0142 Dworczyk", "Jacek Kurski", "Niedziele handlowe", "PPS", "Gda\u0144sk", "Katowice", "Karol Nawrocki", "Klaudia Jachira", "W\u0142ochy", "W\u0142odzimierz Czarzasty", "Ursula von der Leyen", "Adam Niedzielski", "Wielka Brytania", "Przemys\u0142aw Czarnek", "Niemcy", "Wybory prezydenckie 2025"], "authors": ["Grupa Wirtualna Polska", "\u0141ukasz Kuczera", "Pawe\u0142 Buczkowski", "Katarzyna Staszko", "Mateusz Ratajczak", "Aleksandra Wieczorek"], "publish_date": "Mon Feb 24 04:51:00 2020", "summary": "", "article_html": "", "meta_description": "Prawie 2 miliony nowych wyborc\u00f3w, kt\u00f3rzy jeszcze nie g\u0142osowali w wyborach prezydenckich, mo\u017ce zadecydowa\u0107 kto b\u0119dzie prezydentem Polski. Dzisiejsi 18-22-latkowie to by\u0107 mo\u017ce klucz do sukcesu w najwa\u017cniejszych...", "meta_lang": "pl", "meta_favicon": "/staticfiles/icons/icon.png", "meta_data": {"viewport": "width=device-width, initial-scale=1", "gaf": "bkudwnyo", "description": "Prawie 2 miliony nowych wyborc\u00f3w, kt\u00f3rzy jeszcze nie g\u0142osowali w wyborach prezydenckich, mo\u017ce zadecydowa\u0107 kto b\u0119dzie prezydentem Polski. Dzisiejsi 18-22-latkowie to by\u0107 mo\u017ce klucz do sukcesu w najwa\u017cniejszych...", "author": "Grupa Wirtualna Polska", "robots": "max-image-preview:large", "og": {"type": "article", "title": "Wybory prezydenckie 2020. Czy m\u0142odzi wyborcy zmieni\u0105 wynik g\u0142osowania? [ANALIZA]", "description": "Prawie 2 miliony nowych wyborc\u00f3w, kt\u00f3rzy jeszcze nie g\u0142osowali w wyborach prezydenckich, mo\u017ce zadecydowa\u0107 kto b\u0119dzie prezydentem Polski. Dzisiejsi 18-22-latkowie to by\u0107 mo\u017ce klucz do sukcesu w najwa\u017cniejszych...", "url": "https://wiadomosci.wp.pl/wybory-prezydenckie-2020-czy-mlodzi-wyborcy-zmienia-wynik-glosowania-analiza-6481070345148033a", "site_name": "WP Wiadomo\u015bci", "locale": "pl_PL", "article": {"tag": "Andrzej Duda"}, "image": "https://v.wpimg.pl/LWR1ZGEuYzYzUyx0ag5uI3ALeC4sV2B1JxNgZWpEeGJgSXUjawI8Pj9WdDcpWn9vZgNjcXdDf3pnCG5xfEN-Y2QeOykhBzYyOBw-MiEUYj0iVng6"}, "article": {"published_time": "2020-02-24T04:51:00.000Z", "modified_time": "2020-02-24T04:51:13.000Z"}, "twitter": {"card": "summary_large_image", "description": "Prawie 2 miliony nowych wyborc\u00f3w, kt\u00f3rzy jeszcze nie g\u0142osowali w wyborach prezydenckich, mo\u017ce zadecydowa\u0107 kto b\u0119dzie prezydentem Polski. Dzisiejsi 18-22-latkowie to by\u0107 mo\u017ce klucz do sukcesu w najwa\u017cniejszych...", "site": "@wirtualnapolska", "image": "https://v.wpimg.pl/LWR1ZGEuYzYzUyx0ag5uI3ALeC4sV2B1JxNgZWpEeGJgSXUjawI8Pj9WdDcpWn9vZgNjcXdDf3pnCG5xfEN-Y2QeOykhBzYyOBw-MiEUYj0iVng6"}, "fb": {"app_id": 1468284930049726, "pages": 174708585894934}, "breakpoints": "629, 1139, 1365", "content-width": "device-width, 630, 980, 1280", "mobile-web-app-capable": "yes", "apple-mobile-web-app-capable": "yes", "apple-mobile-web-app-status-bar-style": "black-translucent", "theme-color": "var(--color-brand)"}, "canonical_link": "https://wiadomosci.wp.pl/wybory-prezydenckie-2020-czy-mlodzi-wyborcy-zmienia-wynik-glosowania-analiza-6481070345148033a"}