{"source_url": "https://www.corrierecomunicazioni.it", "url": "https://www.corrierecomunicazioni.it/telco/telefonica-cerca-un-investitore-per-la-divisione-cloud-e-iot/", "title": "Telefonica, addio alla Tech unit da 2 miliardi di ricavi (sperati)", "top_image": "https://d110erj175o600.cloudfront.net/wp-content/uploads/2017/11/telefonica-131108171432.jpg", "meta_img": "https://d110erj175o600.cloudfront.net/wp-content/uploads/2017/11/telefonica-131108171432.jpg", "images": ["https://topicnews.digital360.it/resources/module_AusCxGoPjoEEOhQ%3D-12e6a9d2b6195ba8869de3513d063bfb", "https://d110erj175o600.cloudfront.net/wp-content/uploads/2017/11/telefonica-131108171432.jpg", "https://topicnews.digital360.it/resources/module_AusCxGoPjoEEOhQ%3D-9e3d48d2737316dc74b483ce36284c37", "https://img.corrierecomunicazioni.it/wp-content/uploads/2017/11/telefonica-131108171432.jpg", "https://www.corrierecomunicazioni.it/wp-content/themes/WPTheme-AgendaDigitale/assets/images/email.svg", "data:image/png;base64,iVBORw0KGgoAAAANSUhEUgAAAJwAAAAYAQAAAAAn4qkuAAAAAnRSTlMAAHaTzTgAAAAOSURBVBjTY2AYBSMRAAAB+AABfSN09AAAAABJRU5ErkJggg==", "https://cdnd360.it/networkdigital360/nd360-neg.svg", "https://topicnews.digital360.it/resources/module_AusCxGoPjoEEOhQ%3D-ac009d7aa3ad379b724cf469e6768ae3", "https://topicnews.digital360.it/resources/module_AusCxGoPjoEEOhQ%3D-520e55545bdb27b3e26fa54d1594f123", "https://d3alc7xa4w7z55.cloudfront.net/cdnd360/networkdigital360/ND360_W.svg", "data:image/png;base64,iVBORw0KGgoAAAANSUhEUgAAABgAAAAYAQMAAADaua+7AAAAA1BMVEVHcEyC+tLSAAAAAXRSTlMAQObYZgAAAAlwSFlzAAAOxAAADsQBlSsOGwAAAAtJREFUCB1joDEAAABgAAH63driAAAAAElFTkSuQmCC", "https://topicnews.digital360.it/resources/module_AusCxGoPjoEEOhQ%3D-63550153768d1614f40aad363a35a4de", "https://img.corrierecomunicazioni.it/wp-content/uploads/2024/04/15155625/CC_logo_NEG-156x24.png", "data:image/png;base64,iVBORw0KGgoAAAANSUhEUgAAAPkAAAAgAQAAAAD4BePaAAAAAnRSTlMAAHaTzTgAAAASSURBVDjLY2AYBaNgFIwC7AAABCAAAVa7zeYAAAAASUVORK5CYII=", "data:image/png;base64,iVBORw0KGgoAAAANSUhEUgAAAN4AAAAcAQAAAAAmPDylAAAAAnRSTlMAAHaTzTgAAAAQSURBVCjPY2AYBaNgFBADAAMsAAFotwDcAAAAAElFTkSuQmCC", "https://topicnews.digital360.it/resources/module_AusCxGoPjoEEOhQ%3D-cd42e4bd38ffbd3385492a29774d9acc", "https://topicnews.digital360.it/resources/module_AusCxGoPjoEEOhQ%3D-bd0bb2f1ce619a9f18576809c77e6cf4", "https://cdnd360.it/networkdigital360/ND360_Logo_POS.svg", "https://topicnews.digital360.it/resources/module_AusCxGoPjoEEOhQ%3D-06666c039048a566eb3129926c02ea25", "https://topicnews.digital360.it/resources/module_AusCxGoPjoEEOhQ%3D-bd06f1652a2f1c3b405a805946056a19", "https://topicnews.digital360.it/resources/module_AusCxGoPjoEEOhQ%3D-3b874b8e7f6c7646d9f22a2d0374c83e", "https://topicnews.digital360.it/resources/module_AusCxGoPjoEEOhQ%3D-d171b594e5b8ad351ea9d54181dd169c", "data:image/png;base64,iVBORw0KGgoAAAANSUhEUgAABAAAAAQAAQMAAABF07nAAAAAA1BMVEVHcEyC+tLSAAAAAXRSTlMAQObYZgAAAJZJREFUeNrtwQEBAAAAgiD/r25IQAEAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAAA7wYEHgABDd44ZAAAAABJRU5ErkJggg==", "https://topicnews.digital360.it/resources/module_AusCxGoPjoEEOhQ%3D-f31e4648f8223ff2b21f95a42a4891f8", "https://topicnews.digital360.it/resources/module_AusCxGoPjoEEOhQ%3D-8c9eba9d458fa76d9eac950047b13a47", "https://www.corrierecomunicazioni.it/wp-content/uploads/2024/04/Newsletter_icon.png", "https://topicnews.digital360.it/resources/module_AusCxGoPjoEEOhQ%3D-15d0f337936a76d2513bace2f69a4cc1", "https://www.corrierecomunicazioni.it/wp-content/plugins/WPPlugin-cookiebar4wordpress/vendor/cookiebar/cookiebar/assets/images/close.svg", "https://img.corrierecomunicazioni.it/wp-content/uploads/2024/04/15155623/CC_logo_POS-156x24.png", "https://topicnews.digital360.it/resources/module_AusCxGoPjoEEOhQ%3D-badb5a18b03770bc2d5ed31c15140bfc", "https://topicnews.digital360.it/resources/undefined-8eef451b97467ba52c49d74a7dc16154", "https://topicnews.digital360.it/resources/module_AusCxGoPjoEEOhQ%3D-7075e356c201fa6e9dd7f899e23b05ad", "data:image/gif;base64,R0lGODlhAQABAAAAACH5BAEKAAEALAAAAAABAAEAAAICTAEAOw==", "https://topicnews.digital360.it/resources/module_AusCxGoPjoEEOhQ%3D-39cfcb18859d9e607eb781e006c284d1", "https://topicnews.digital360.it/resources/module_AusCxGoPjoEEOhQ%3D-9ca970e8434a47d24fa8acf8e366bb3e"], "movies": [], "text": "Telef\u00f3nica ha assunto la banca d\u2019affari Morgan Stanley per trovare un investore che compri una quota fino al 49% della sua divisione Telefonica Tech, creata lo scorso novembre. Si tratta di una divisione B2B che si occupa di cybersecurity, Big data, Internet of things e cloud computing e da cui la telco spagnola si attendeva 2 miliardi di euro di ricavi aggiuntivi (rispetto a quelli del 2019) a partire dal 2022. Lo riporta la testata spagnola El Confidencial.\n\nIl colosso spagnolo delle telecomunicazioni ha varato a settembre un piano di ristrutturazione e approvato in un lungo Cda (48 ore) di novembre una manovra in cinque punti per rilanciare il business e snellire i costi, puntando a generare 2 miliardi di euro di ricavi extra dal 2022. Il piano include la dismissione di parte delle attivit\u00e0 in America Latina e la ricerca di partner per altre divisioni (come sta accadendo con Telefonica Tech) per concentrarsi sui mercati e le attivit\u00e0 core.\n\nDismissioni in America Latina\n\nA inizio mese Bloomberg ha riportato che Telefonica ha assunto la stessa banca di investimento Morgan Stanley per condurre un\u2019analisi delle attivit\u00e0 dell\u2019azienda in America Latina, dove la telco spagnola ha intenzione di procedere a una serie di spin-off nell\u2019ambito del piano di ristrutturazione. Per facilitare questa cessione di attivit\u00e0 Tefonica a novembre ha accorpato le attivit\u00e0 locali nella unit Telefonica Hispam, che include tutte le filiali latinoamericane (Argentina, Cile, Venezuela, Ecuador, Messico, Per\u00fa, Uruguay, Colombia) tranne quella del Brasile. A novembre sono state anche create anche la divisione Telefonica Infra dedicata alle infrastrutture di rete e la unit Telefonica Tech dedicata a cloud, cybersecurity e IoT, un settore definito da Telefonica ad alto potenziale di crescita. Il ceo Jose Maria Alvarez-Pallete aveva detto che queste prospettive di espansione \u201cservono per continuare ad attrarre nuovi talenti tecnologici e potenziali partner\u201c.\n\nIl vasto piano di ristrutturazione di Telefonica ha l\u2019obiettivo di generare oltre 2 miliardi di euro l\u2019anno di ricavi aggiuntivi dal 2022. Ci\u00f2 sar\u00e0 ottenuto concentrandosi sui mercati chiave \u2013 Spagna, Brasile, Germania e Uk \u2013 e effettuando degli \u201cspin-off operativi\u201d delle attivit\u00e0 in America Latina.\n\nSecondo quanto ha scritto El Mundo e ha ribattuto El Confidencial si \u00e8 gi\u00e0 fatto avanti un consorzio di imprenditori guidato da investitori colombiani che sarebbe pronto a comprare il 51% di Telefonica Hispam per una cifra equivalente a 10 miliardi di euro. Le trattative sarebbero a una fase iniziale e non esiste alcun accordo al momento.\n\nNuove emissioni di bond\n\nTelefonica oggi ha anche chiuso due emissioni obbligazionarie per un totale di 1,5 miliardi di euro: si tratta di 1 miliardo in senior bond con scadenza al 3 febbraio 2030 collocati tramite la sussidiaria Telefonica Emisiones con rendimento annuale dello 0,644% e altri 500 milioni emessi tramite Telefonica Europe, sussidiaria olandese, in \u2018green\u2019 hybrid bond, senza scadenza,ma riscattabili da maggio 2027, come comunicato al regolatore del mercato azionario spagnolo Cnmv.", "keywords": [], "meta_keywords": [""], "tags": ["B bond", "Intelligenza Artificiale", "Intelligenza artificiale", "bond", "Tags", "Telecomunicazioni"], "authors": [".Wp-Block-Comment-Author-Name Box-Sizing Border-Box", ".Wp-Block-Post-Author Box-Sizing Border-Box Display Flex Flex-Wrap Wrap .Wp-Block-Post-Author__Byline Font-Size Margin-Bottom Margin-Top Width", ".Wp-Block-Post-Author__Avatar Margin-Right .Wp-Block-Post-Author__Bio Font-Size Margin-Bottom .Wp-Block-Post-Author__Content Flex-Basis Flex-Grow .Wp-Block-Post-Author__Name Margin", ".Wp-Block-Post-Author-Biography Box-Sizing Border-Box", ".Wp-Block-Post-Author-Name Box-Sizing Border-Box"], "publish_date": "Tue Jan 28 14:57:06 2020", "summary": "", "article_html": "", "meta_description": "La telco spagnola si \u00e8 rivolta a Morgan Stanley: \u00e8 caccia a un partner che rilevi il 49% delle quote. In corso anche lo spin-off delle attivit\u00e0 latinoamericane al netto del Brasile, che resta \"core market\"", "meta_lang": "", "meta_favicon": "https://img.corrierecomunicazioni.it/wp-content/uploads/2022/01/26151509/favicon.png", "meta_data": {"viewport": "width=device-width, initial-scale=1.0, maximum-scale=1.0, user-scalable=0", "robots": "index, follow, max-image-preview:large, max-snippet:-1, max-video-preview:-1", "description": "La telco spagnola si \u00e8 rivolta a Morgan Stanley: \u00e8 caccia a un partner che rilevi il 49% delle quote. In corso anche lo spin-off delle attivit\u00e0 latinoamericane al netto del Brasile, che resta \"core market\"", "og": {"locale": "it_IT", "type": "article", "title": "Telefonica, addio alla Tech unit da 2 miliardi di ricavi (sperati)", "description": "La telco spagnola si \u00e8 rivolta a Morgan Stanley: \u00e8 caccia a un partner che rilevi il 49% delle quote. In corso anche lo spin-off delle attivit\u00e0 latinoamericane al netto del Brasile, che resta \"core market\"", "url": "https://www.corrierecomunicazioni.it/telco/telefonica-cerca-un-investitore-per-la-divisione-cloud-e-iot/", "site_name": "CorCom", "image": {"identifier": "https://d110erj175o600.cloudfront.net/wp-content/uploads/2017/11/telefonica-131108171432.jpg", "width": 646, "height": 482, "type": "image/jpeg"}}, "article": {"publisher": "https://www.facebook.com/CorCom-127504107267515/", "published_time": "2020-01-28T14:57:06+00:00", "modified_time": "2020-01-28T15:44:35+00:00"}, "twitter": {"card": "summary_large_image", "creator": "@Cor_Com", "site": "@Cor_Com", "label1": "Scritto da", "data1": "Giuseppe Iuculano", "label2": "Tempo di lettura stimato", "data2": "2 minuti"}, "msapplication-TileImage": "https://img.corrierecomunicazioni.it/wp-content/uploads/2022/01/26151509/favicon.png"}, "canonical_link": "https://www.corrierecomunicazioni.it/telco/telefonica-cerca-un-investitore-per-la-divisione-cloud-e-iot/"}