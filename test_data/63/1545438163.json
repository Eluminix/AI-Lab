{"source_url": "https://kulturaliberalna.pl", "url": "https://kulturaliberalna.pl/2020/03/12/demokraci-wyciagneli-wnioski-z-bledow-republikanow/", "title": "Demokraci wyci\u0105gn\u0119li wnioski z b\u0142\u0119d\u00f3w republikan\u00f3w", "top_image": "https://kulturaliberalna.pl/wp-content/uploads/2020/03/Joe.jpg", "meta_img": "https://kulturaliberalna.pl/wp-content/uploads/2020/03/Joe.jpg", "images": ["https://www.facebook.com/tr?id=1437595050272009&ev=PageView&noscript=1", "https://kulturaliberalna.pl/wp-content/uploads/2025/05/54277512931_9e01e64d18_k-e1746990131882-450x300.jpg", "https://kulturaliberalna.pl/wp-content/uploads/2025/05/9240952792_932b232e4c_c-550x366.jpg", "https://kulturaliberalna.pl/wp-content/uploads/2024/12/Baner-strona-WWW-top-1080-x-50-1080-x-100-px-10.jpg", "https://kulturaliberalna.pl/wp-content/uploads/2025/05/496642888_1115717303905019_4391610516107662420_n-e1747317172160-550x366.jpg", "https://kulturaliberalna.pl/wp-content/uploads/2025/05/02020_0038_2_Rafal_Trzaskowski_Katowice-e1747399602163-550x366.jpg", "https://kulturaliberalna.pl/wp-content/uploads/2020/03/Joe-735x490.jpg", "https://kulturaliberalna.pl/wp-content/uploads/2020/03/Joe.jpg", "https://kulturaliberalna.pl/wp-content/uploads/2025/05/Zrzut-ekranu-2025-05-8-o-12.02.24-e1746698865492-450x300.jpg", "https://kulturaliberalna.pl/wp-content/uploads/2025/05/1024px-Indian_Army-Sikh_Light_Infantry_regiment-e1746608090325-450x300.jpg", "https://kulturaliberalna.pl/wp-content/uploads/2025/05/14.00-1500-5-1080x720.jpg"], "movies": [], "text": "Rezygnacja kluczowych polityk\u00f3w i poparcie dla Bidena pokazuje \u017ce wiceprezydent, mimo 77 lat na karku, potrafi zjednoczy\u0107 parti\u0119 i stworzy\u0107 warunki do wygrania nominacji, a Partia Demokratyczna odrobi\u0142a zadanie domowe i wyci\u0105gn\u0119\u0142a wnioski z b\u0142\u0119d\u00f3w republikan\u00f3w.\n\nCofnijmy si\u0119 na moment do lat 2015\u20132016 i do tego, jak Partia Republika\u0144ska nominowa\u0142a Donalda Trumpa. W prawyborach republikan\u00f3w o nominacj\u0119 na kandydata na prezydenta USA w 2016 roku startowa\u0142o a\u017c 17 kandydat\u00f3w, najliczniejsze grono w historii. Kandydaci popierani przez establishment, jak gubernator Jeb Bush czy John Kasich, oraz senatorowie Marco Rubio i Ted Cruz dzielili mi\u0119dzy siebie g\u0142osy, a partia nie by\u0142a w stanie skonsolidowa\u0107 swojego poparcia dla jednego z nich. Kandydaci establishmentu bili si\u0119 mi\u0119dzy sob\u0105 zamiast atakowa\u0107 Trumpa. Dzi\u0119ki tej rywalizacji outsider Trump, kt\u00f3ry jeszcze w 2001 roku by\u0142 zarejestrowany jako demokrata, a polityczne afiliacje zmienia\u0142 jak r\u0119kawiczki, zdo\u0142a\u0142 wygra\u0107 nominacj\u0119 \u2013 mimo dosy\u0107 niskiego poparcia (30\u201340 procent), de facto dokona\u0142 \u201ewrogiego przej\u0119cia\u201d partii. Obecnie republikan\u00f3w mo\u017cna spokojnie nazwa\u0107 parti\u0105 Trumpa, a grono konserwatywnych przeciwnik\u00f3w Trumpa (tak zwanych Never Trumpers) jest dosy\u0107 niewielkie i nie ma dla nich miejsca w partii.\n\nObecne prawybory w Partii Demokratycznej zacz\u0119\u0142y si\u0119 bardzo podobnie. O nominacj\u0119, w r\u00f3\u017cnych momentach, bi\u0142o si\u0119 \u0142\u0105cznie a\u017c 29 kandydat\u00f3w \u2013 nowy rekord. Byli kandydaci bardziej centrowi, jak by\u0142y wiceprezydent Joe Biden, burmistrz ma\u0142ego miasta i pierwszy otwarcie homoseksualny kandydat na prezydenta Pete Buttigieg czy senatorka Amy Klobuchar. Byli kandydaci bardziej lewicowi (ale jednocze\u015bnie cz\u0142onkowie partyjnego establishmentu), jak senator Elizabeth Warren, by\u0142y burmistrz San Antonio w Teksasie Juli\u00e1n Castro czy by\u0142y kongresman Beto O\u2019Rourke. Po stronie outsider\u00f3w stan\u0105\u0142 senator Bernie Sanders, biznesmen Andrew Yang oraz miliarderzy Michael Bloomberg i Tom Steyer.\n\nWielu z nich odpad\u0142o jeszcze przed pierwszymi prawyborami w stanie Iowa, ale i tak zapowiada\u0142o si\u0119 na powt\u00f3rk\u0119 z 2016 roku. Chocia\u017c jego poparcie przez kolejne miesi\u0105ce oscylowa\u0142o w og\u00f3lnonarodowych sonda\u017cach pomi\u0119dzy 15 a 25 procent, na faworyta wy\u015bcigu wyrasta\u0142 Bernie Sanders, kandydat okre\u015blaj\u0105cy si\u0119 jako demokratyczny socjalista. Sanders, popierany przez bardzo entuzjastycznych m\u0142odych wyborc\u00f3w, obiecywa\u0142 rewolucj\u0119: mi\u0119dzy innymi bezp\u0142atne studia na publicznych uniwersytetach i pa\u0144stwow\u0105, darmow\u0105 opiek\u0119 zdrowotn\u0105, opodatkowanie najwi\u0119kszych korporacji i bank\u00f3w, zwi\u0119kszenie podatk\u00f3w najbogatszych Amerykan\u00f3w oraz sfinansowanie pakietu reform klimatycznych (tak zwany Green New Deal).\n\nJego poparcie w\u015br\u00f3d kluczowego elektoratu demokrat\u00f3w \u2013 czarnosk\u00f3rych wyborc\u00f3w \u2013 jest du\u017co ni\u017csze ni\u017c w przypadku Bidena. Jednocze\u015bnie kluczowy elektorat Sandersa \u2013 osoby bardzo m\u0142ode \u2013 mimo g\u0142o\u015bnego poparcia w mediach spo\u0142eczno\u015bciowych, nie chodz\u0105 do urn. | Dominik Stecu\u0142a\n\nSanders wygra\u0142 w New Hampshire i Nevadzie oraz minimalnie przegra\u0142 z Buttigiegiem w Iowa. Sytuacja \u0142udz\u0105co przypomina\u0142a rok 2016 w Partii Republika\u0144skiej \u2013 Buttigieg, Biden, Klobuchar i miliarder Bloomberg bili si\u0119 mi\u0119dzy sob\u0105, a korzysta\u0142 Sanders. To wywo\u0142a\u0142o panik\u0119 w\u015br\u00f3d establishmentu Partii Demokratycznej, kt\u00f3ry nie chcia\u0142 nominacji Sandersa, poniewa\u017c ba\u0142 si\u0119 jego pora\u017cki z Trumpem.\n\nDlaczego? Bernie Sanders jest kandydatem dosy\u0107 toksycznym. Po pierwsze, nie jest cz\u0142onkiem Partii Demokratycznej, a senatorem niezale\u017cnym. Startuje jako demokrata, ale jego relacje z partyjnym establishmentem s\u0105 ch\u0142odne. Po drugie, otwarcie nazywa siebie socjalist\u0105. Od wielu lat sonda\u017ce pokazuj\u0105, \u017ce wi\u0119kszo\u015b\u0107 Amerykan\u00f3w ma do tego okre\u015blenia negatywny stosunek. Nawet spora cz\u0119\u015b\u0107 elektoratu demokrat\u00f3w, oko\u0142o 25 procent, deklaruje brak poparcia dla socjalistycznego kandydata. Po trzecie, ma\u0142o znana radykalna przesz\u0142o\u015b\u0107 Sandersa prawie na pewno sta\u0142aby si\u0119 w kampanii przedmiotem atak\u00f3w ze strony republikan\u00f3w. W latach 70. Sanders przewodniczy\u0142 lewicowo-wolno\u015bciowej partii Liberty Union, kt\u00f3ra chcia\u0142a zast\u0105pi\u0107 si\u0142y zbrojne USA uzbrojonymi grupami obywatelskimi. W latach 80. by\u0142 zwi\u0105zany z trockistowsk\u0105 Socialist Workers Party, w barwach kt\u00f3rej apelowa\u0142 o jedno\u015b\u0107 z re\u017cimem Castro na Kubie oraz w Iranie. A w 1988 roku, jako burmistrz miasta Burlington w stanie Vermont, wraz z \u017con\u0105 wybra\u0142 si\u0119 z wizyt\u0105 do Zwi\u0105zku Radzieckiego, w czasie kt\u00f3rej krytykowa\u0142 Stany Zjednoczone i chwali\u0142 ZSRR. Po czwarte, nawet zak\u0142adaj\u0105c, \u017ce powy\u017csze problemy nie b\u0119d\u0105 mia\u0142y wi\u0119kszego znaczenia, badania pokazuj\u0105, \u017ce szanse na wygran\u0105 Sandersa, je\u015bli otrzyma nominacj\u0119, s\u0105 niewysokie. Jego poparcie w\u015br\u00f3d kluczowego elektoratu demokrat\u00f3w \u2013 czarnosk\u00f3rych wyborc\u00f3w \u2013 jest du\u017co ni\u017csze ni\u017c w przypadku Bidena. Jednocze\u015bnie kluczowy elektorat Sandersa \u2013 osoby bardzo m\u0142ode \u2013 mimo g\u0142o\u015bnego poparcia w mediach spo\u0142eczno\u015bciowych, nie chodz\u0105 do urn. Najnowsze analizy pokazuj\u0105 \u017ce Sanders musi liczy\u0107 na wzrost frekwencji w\u015br\u00f3d najm\u0142odszych wyborc\u00f3w o 30 punkt\u00f3w procentowych ponad rekordow\u0105 frekwencj\u0119 m\u0142odych z 2008 roku, kiedy ta grupa g\u0142osowa\u0142a na Baracka Obam\u0119. Dotychczasowa frekwencja m\u0142odych w prawyborach pokazuje, \u017ce b\u0119dzie to bardzo trudne zadanie.\n\nOlbrzymia wygrana wiceprezydenta Bidena w Po\u0142udniowej Karolinie (49 procent dla Bidena wobec 20 procent dla Sandersa) dobitnie pokaza\u0142a brak poparcia dla senatora z Vermontu w\u015br\u00f3d czarnosk\u00f3rych wyborc\u00f3w. W \u015bwietle tych wynik\u00f3w, Buttigieg, Klobuchar i Bloomberg (kt\u00f3ry w kilka tygodni wyda\u0142 ponad 500 milion\u00f3w dolar\u00f3w, g\u0142\u00f3wnie na reklamy telewizyjne) wycofali si\u0119 z wy\u015bcigu i oficjalnie poparli Bidena. Inni kandydaci, jak Beto O\u2019Rourke, Kamala Harris i Corey Booker, r\u00f3wnie\u017c poparli by\u0142ego wiceprezydenta. Dzi\u0119ki konsolidacji poparcia establishmentu, comeback Bidena by\u0142 imponuj\u0105cy. Podczas \u201esuperwtorku\u201d, Biden wygra\u0142 10 z 14 stan\u00f3w i od razu zosta\u0142 faworytem wy\u015bcigu o nominacj\u0119. T\u0119 pozycj\u0119 potwierdzi\u0142 we wtorek 10 marca, wygrywaj\u0105c w du\u017cym i wa\u017cnym na wyborczej mapie stanie Michigan (a tak\u017ce w Missisipi, Missouri i Idaho). Wygl\u0105da wi\u0119c na to, \u017ce demokraci wyci\u0105gn\u0119li wnioski z 2016 roku i nie pope\u0142nili tych samych b\u0142\u0119d\u00f3w co republikanie. Po \u201esuperwtorku\u201d zosta\u0142a tylko dw\u00f3jka powa\u017cnych kandydat\u00f3w \u2013 Biden i Sanders. I to ten pierwszy ma dzi\u015b najwi\u0119ksze szanse na sukces.\n\nOczywi\u015bcie przed nim d\u0142uga droga do lipca i partyjnej konwencji. Wiele kluczowych stan\u00f3w, jak Floryda, Nowy Jork, Pensylwania czy Ohio jeszcze nie g\u0142osowa\u0142y. Ale rezygnacja kluczowych polityk\u00f3w z dalszego udzia\u0142u w wyborach i ich poparcie dla Bidena pokazuje, \u017ce wiceprezydent, mimo 77 lat na karku, potrafi zjednoczy\u0107 parti\u0119 i stworzy\u0107 sobie warunki do zdobycia nominacji.\n\nDzi\u015b najwi\u0119kszym wrogiem wiceprezydenta jest\u2026 on sam i jego s\u0142abo\u015bci: przej\u0119zyczenia w publicznych wypowiedziach, b\u0142\u0119dy faktograficzne, nieudane wyst\u0119py w debatach oraz zaawansowany wiek. To kandydatura daleka od idea\u0142u, ale wida\u0107, \u017ce Partia Demokratyczna odrobi\u0142a zadanie domowe i wyci\u0105gn\u0119\u0142a wnioski z b\u0142\u0119d\u00f3w republikan\u00f3w.\n\nFot. Wikimedia Commons", "keywords": [], "meta_keywords": [""], "tags": ["Nr 583 (10/2020) 12 marca 2020"], "authors": ["Dominik Stecu\u0142a", "Ben", "Katarzyna", "Konstanty", "Krzysztof"], "publish_date": "Thu Mar 12 00:00:00 2020", "summary": "", "article_html": "", "meta_description": "", "meta_lang": "pl", "meta_favicon": "", "meta_data": {"viewport": "width=device-width, user-scalable=no, initial-scale=1.0, maximum-scale=1.0, minimum-scale=1.0", "robots": "index, follow, max-image-preview:large, max-snippet:-1, max-video-preview:-1", "og": {"locale": "pl_PL", "type": "article", "title": "Demokraci wyci\u0105gn\u0119li wnioski z b\u0142\u0119d\u00f3w republikan\u00f3w", "description": "Rezygnacja kluczowych polityk\u00f3w i poparcie dla Bidena pokazuje \u017ce wiceprezydent, mimo 77 lat na karku, potrafi zjednoczy\u0107 parti\u0119 i stworzy\u0107 warunki do wygrania nominacji, a Partia Demokratyczna odrobi\u0142a zadanie domowe i wyci\u0105gn\u0119\u0142a wnioski z b\u0142\u0119d\u00f3w republikan\u00f3w.", "url": "https://kulturaliberalna.pl/2020/03/12/demokraci-wyciagneli-wnioski-z-bledow-republikanow/", "site_name": "Kultura Liberalna", "image": {"identifier": "https://kulturaliberalna.pl/wp-content/uploads/2020/03/Joe.jpg", "width": 1920, "height": 1280, "type": "image/jpeg"}}, "article": {"publisher": "https://www.facebook.com/KulturaLiberalna", "published_time": "2020-03-11T23:00:04+00:00", "modified_time": "2020-03-12T09:56:04+00:00"}, "author": "kubabodziony", "twitter": {"card": "summary_large_image", "creator": "@kultliberalna", "site": "@kultliberalna"}}, "canonical_link": "https://kulturaliberalna.pl/2020/03/12/demokraci-wyciagneli-wnioski-z-bledow-republikanow/"}