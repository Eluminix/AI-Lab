{"source_url": "https://wiadomosci.wp.pl", "url": "https://wiadomosci.wp.pl/koronawirus-w-kancelarii-prezydenta-jedna-z-urzedniczek-musiala-powtarzac-test-6489978061432449a", "title": "Koronawirus w Kancelarii Prezydenta? Jedna z urz\u0119dniczek musia\u0142a powtarza\u0107 test", "top_image": "https://v.wpimg.pl/cnVzLmpwTA83GDpeXwxBGnRAbgQZVU9MI1h2T19GUF1lAmMJXgATBzsdYh0cWFFeZEt4WEhGV1p7S35USUJaVmRPdUIbGBEBOBs7BAICEEA8CitPDQ", "meta_img": "https://v.wpimg.pl/cnVzLmpwTA83GDpeXwxBGnRAbgQZVU9MI1h2T19GUF1lAmMJXgATBzsdYh0cWFFeZEt4WEhGV1p7S35USUJaVmRPdUIbGBEBOBs7BAICEEA8CitPDQ", "images": ["https://v.wpimg.pl/MzZhM2Q5Yhs7CjsBfk5vDnhSb1s4F2FYL0p3EH4GeEoiRytbPVA_HyoHY1UjQD0bLRhjQj0aLAozRzsDflEkCSoELEt-UCAYPwxiVGYEdUk-W3QfYQV7QndcfgtiGHVPalpgVjdWdUlsCX5WaAQuWCc", "https://v.wpimg.pl/YjI2OTU4dgsoUDlnek97HmsIbT08FnVIPBB1dnoHbFoxHSk9OVErDzldYTMnQSkLPkJhJDkbOBogHTllelAwGTleLi16UTQILFZgZGZRYF8tUC55YlBvC2QGdjZtGWFZcQBibGICbwh7BHZhbQRpSDQ", "https://v.wpimg.pl/MDYzNzIxYiU4GDhJZgNvMHtAbBMgWmFmLFh0WGZLeHQhVSgTJR0_ISkVYB07DT0lLgpgCiVXLDQwVThLZhwkNykWLwNmHSAmPB5hSn8cfiZhTS9XcEF8dXROeUMvVS9yOEJjSywde3RvSXlIeEl6ZiQ", "https://v.wpimg.pl/NTA2N2E3YTUgUDgBakhsIGMIbFssEWJ2NBB0EGoAf2A5A3kEalUnOCRAK0IqHSkmNEIvRTUdPjhuUz5bakV_eyVbPUIpUjd7JF8sVyEcKjYgB3gBJwVjZXACdh9xC3pgbFN2B3Uee2V1U3sCcwQvY3UFbE8", "https://v.wpimg.pl/MTFhZjNhYjUnCixZYRNvIGRSeAMnSmF2M0pgSGFbfGA-WW1cYQ4kOCMaPxohRiomMxg7HT5GPThpCSoDYR58eyIBKRoiCTR7IwU4DypHeGUjWmgJf15gMSdYbEd6WXpla1A_CXZFdTFxCmtbLw5-NSNbeBc", "https://v.wpimg.pl/aXJ1cy5qTjkrUxVKGgpDLGgLQRBcU016PxNZWxpDUWh6SVJKBkJOPGRGExBYFk8oJh5RSQdAVW1yAFdNGEBTYXMEWkEHRFh3IV4RFlsQFjE4RBBXXwEGejc", "https://v.wpimg.pl/ZjQxZTY0dQswGixndkt4HnNCeD0wEnZIJFpgdnYDb1opVzw9NVUoDyEXdDMrRSoLJgh0JDUfOxo4VyxldlQzGSEUOy12VTcINBx1bTpUal9nHGh5bABqCHxMbGE6HThfNxx3ZTsJbQxlST9ibVVjSCw", "https://v.wpimg.pl/Mzc5YjQ5YhsCVy9Zfk5vDkEPewM4F2FYFhdjSH4GeEobGj8DPVA_HxNadw0jQD0bFEV3Gj0aLAoKGi9bflEkCRNZOBN-UCAYBlF2CWRUK0oABDhHN1AuT04BaFM0GHQYUFF0W2UFeklUDDteaAUpWB4", "https://v.wpimg.pl/ZXJfd3AudTkrBBIAbg54LGhcRlAxHQUrPgJGH2MAeGJoSQ1eIBI_K2UHAEVuBTY5KQMMXC0RPyoVERQdMgM9ejc", "https://v.wpimg.pl/MDMyMDFjYiUsGzt3aRFvMG9Dby0vSGFmOFt3ZmlZeHQ1VistKg8_IT0WYyM0Hz0lOgljNCpFLDQkVjt1aQ4kNz0VLD1pDyAmKB1iJ3cJKCJ-Ty9pIFt1JmBNKCJxR3QlLhhgInIJfXR-S311JV17ZjA", "https://v.wpimg.pl/MjNhNzliYgsvCjhJQxJvHmxSbBMFS2FIO0p0WENdfRJ6WGEcBQUoGCsYIVQLGzgaLx8-VBwFYgs-AWEMXUYpAz0YIhsVRigHLA0qVVhRfQh4WH5CQVx5Dn9FekMKD2BSLwkqV1VYL1h9CXlDDg8uD2wV", "https://v.wpimg.pl/Njk4ODEwYQsKVjl3agxsHkkObS0sVWJIHhZ1ZmpEe1oTGyktKRI8DxtbYSM3Aj4LHERhNClYLxoCGzl1ahMnGRtYLj1qEiMIDlBgJiREf14PBC1pJEJ6D0YAKSEgWi8PCAFidCRCKlxSDHd1dUUqSBY", "https://v.wpimg.pl/MDBmM2MyYiUjDzsBYgJvMGBXb1skW2FmN093EGJKeHQ6QitbIRw_ITICY1U_DD0lNR1jQiFWLDQrQjsDYh0kNzIBLEtiHCAmJwliC3lBeX13WnUfLkt0Jm9ZL1F0VC8ldltgAXRILHRyC35Rf0ArZj8", "https://v.wpimg.pl/ODgyZjA5YCUGGyxZbk5tMEVDeAMoF2NmEltgSG4GenQfVjwDLVA9IRcWdA0zQD8lEAl0Gi0aLjQOVixbblEmNxcVOxNuUCImAh11U3NRe3JTHG5HcAQtfUpNbFgnGHZ8AUh3XCVXf3xfSzxaeFZ7Zho", "https://v.wpimg.pl/YTdkYjE0djUFCS9Zakt7IEZRewMsEnV2EUljSGoDaGAcWm5calYwOAEZPBoqHj4mERs4HTUeKThLCikDakZoewACKhopUSB7AQY7DyEfP20GD2FTcAV0ZQBTYEdxVTtkSVNhCCcdYGRcWzhdIVJoYAVbexc", "https://v.wpimg.pl/MWQ4OTM2YjYwVjlnYklvI3MObT0kEGF1JBZ1dmIBfGMpBXhiYlQkOzRGKiQiHColJEQuIz0cPTt-VT89YkR8eDVdPCQhUzR4NFktMSkdeG9mB3pnflRgYDADeXl5C3VgfFZ4YSsfLG43An4wdQt-YWJRbSk", "https://v.wpimg.pl/cnVzLmpwTA83GDpeXwxBGnRAbgQZVU9MI1h2T19GUF1lAmMJXgATBzsdYh0cWFFeZEt4WEhGV1p7S35USUJaVmRPdUIbGBEBOBs7BAICEEA8CitPDQ", "https://v.wpimg.pl/YmY3NGY2dgw4UTh0dkl7GXsJbC4wEHVPLBF0ZXYBaFkhAnlxdlQwATxBKzc2HD4fLEMvMCkcKQF2Uj4udkRoQj1aPTc1UyBCPF4sIj0dOlpsBHh2bwN0CG1QfWptATpZdFItc2gfPFQ6CiwhbgY_W2kLbDo", "https://v.wpimg.pl/ZmNlYzMxdQwvDi9JYgN4GWxWexMkWnZPO05jWGJLb102Qz8TIR0oCD4Ddx0_DSoMORx3CiFXOx0nQy9LYhwzHj4AOANiHTcPKwh2QylLPFt9XWFXLkloWGNYPUp7VWJYKl10TXlObwstCTpJfE5rTzM", "https://v.wpimg.pl/YWI3MmM1djYoUTteYkp7I2sJbwQkE3V1PBF3T2ICaGMxAnpbYlcwOyxBKB0iHz4lPEMsGj0fKTtmUj0EYkdoeC1aPh0hUCB4LF4vCCkebTN7Vn5fLAF0M3kKLEB5VzxlZAopWn0ca29_BiwPegM6YixWbxA", "https://v.wpimg.pl/YTgxN2Q2djUGGjgBfkl7IEVCbFs4EHV2Elp0EH4BbGQfVyhbPVcrMRcXYFUjRyk1EAhgQj0dOCQOVzgDflYwJxcUL0t-VzQ2AhxhUGUAa2FWT3cfNAI9YUpMLwJoH2EyAk5jVzdQODVfSXlWZ1c4dho", "https://v.wpimg.pl/ZjU3M2Q2dQs0UTsBfkl4HncJb1s4EHZIIBF3EH4Bb1otHCtbPVcoDyVcY1UjRyoLIkNjQj0dOxo8HDsDflYzGSVfLEt-VzcIMFdiCzJRY1wxAHgfMlNsDngHLlNhH2IIYQJgCzcFOAxgBH5WZwo4SCg"], "movies": [], "text": "Urz\u0119dniczka nie pojawi\u0142a si\u0119 w poniedzia\u0142ek i wtorek w pracy. Chodzi o jedn\u0105 z uczestniczek spotkania z przedstawicielami Las\u00f3w Pa\u0144stwowych, kt\u00f3re mia\u0142o miejsce kilka dni temu w Kancelarii Prezydenta. Ze strony Kancelarii w spotkaniu uczestniczy\u0142o 9 os\u00f3b - dyrektorzy i pracownicy. Po spotkaniu okaza\u0142o si\u0119, \u017ce dyrektor generalny Las\u00f3w Pa\u0144stwowych Andrzej Konieczny musi uda\u0107 si\u0119 na kwarantann\u0119, a jego wsp\u00f3\u0142pracownik jest zaka\u017cony koronawirusem.\n\nPo tych informacjach, dziewi\u0119ciu pracownik\u00f3w Kancelarii Prezydenta zosta\u0142o wys\u0142anych na badania. U jednej z urz\u0119dniczek wynik mia\u0142 wyj\u015b\u0107 pozytywny, u pozosta\u0142ych o\u015bmiu - negatywny.\n\nZobacz te\u017c: Sonda\u017c prezydencki IBSP dla programu WP #Newsroom. Andrzej Duda triumfuje\n\nPytany o spraw\u0119 dyrektor biura prasowego Kancelarii Prezydenta Marcin K\u0119dryna m\u00f3wi nam, \u017ce \"w przypadku jednego z urz\u0119dnik\u00f3w, co\u015b by\u0142o nie tak z pierwszym testem\". - Test ma by\u0107 powt\u00f3rzony - m\u00f3wi nam Marcin K\u0119dryna z Kancelarii Prezydenta.\n\n- Pracownicy Kancelarii, kt\u00f3rzy uczestniczyli w tamtym spotkaniu, a u kt\u00f3rych wyszed\u0142 wynik negatywny, zadeklarowali ch\u0119\u0107 powrotu do pracy. Poza jedn\u0105 osob\u0105, kt\u00f3rej test musi by\u0107 powt\u00f3rzony. Osoba ta, nie mia\u0142a \u017cadnego zagro\u017cenia dla prezydenta Polski, ani prezydenckich ministr\u00f3w. - dodaje K\u0119dryna.\n\nPytany o wynik pierwszego badania, powtarza jedynie \"\u017ce co\u015b by\u0142o nie tak, wi\u0119c konieczne by\u0142o powt\u00f3rzenie\". Nieoficjalnie, wynik drugiego badania ma by\u0107 znany jutro.\n\nUrz\u0119dnicy wys\u0142ani na badania po spotkaniu\n\nPrzypomnijmy, do spotkania urz\u0119dnik\u00f3w Kancelarii Prezydenta z przedstawicielami Las\u00f3w Pa\u0144stwowych dosz\u0142o kilka dni temu. Jak ujawni\u0142 onet.pl, ustalano na nim szczeg\u00f3\u0142y wizyty prezydenta w okolicach Rytla, kt\u00f3re w 2017 r. zosta\u0142y spustoszone przez wichur\u0119. Andrzej Duda mia\u0142 tam wzi\u0105\u0107 udzia\u0142 w sadzeniu drzew.\n\nW spotkaniu, opr\u00f3cz wspomnianych przedstawicieli dyrekcji Las\u00f3w Pa\u0144stwowych, brali udzia\u0142 szef Regionalnej Dyrekcji w Gda\u0144sku Bart\u0142omiej Obajtek (brat prezesa PKN Orlen Daniela Obajtka) i szef Nadle\u015bnictwa Lipusz.\n\nWed\u0142ug informacji WP, prezydent Andrzej Duda przechodzi\u0142 r\u00f3wnie\u017c badania na obecno\u015b\u0107 koronawirusa. Test wypad\u0142 negatywnie, prezydent jest zdrowy. Badanie mia\u0142o r\u00f3wnie\u017c przeprowadzi\u0107 kilku prezydenckich ministr\u00f3w. \u017baden z nich nie jest zaka\u017cony.\n\nW zwi\u0105zku z pozytywnym wynikiem na obecno\u015b\u0107 koronawirusa u ministra \u015brodowiska Micha\u0142a Wosia, we wtorek ca\u0142y rz\u0105d zosta\u0142 poddany testom na obecno\u015b\u0107 COVID-19. Jak przekaza\u0142 minister zdrowia \u0141ukasz Szumowski, opr\u00f3cz ministra Wosia - pozostali ministrowie s\u0105 zdrowi.", "keywords": [], "meta_keywords": [""], "tags": ["USA", "Olaf Scholz", "Lublin", "\u0141ukasz Mejza", "Pozna\u0144", "Bia\u0142ystok", "Polska", "Caritas", "Gdynia", "Danuta Holecka", "W\u0142adimir Putin", "Warszawa", "\u0141\u00f3d\u017a", "Wypadki", "Radom", "Szczecin", "Polska 2050", "Wyniki Lotto", "Bia\u0142oru\u015b", "Wroc\u0142aw", "koronawirus w Polsce", "Francja", "Joe Biden", "Bezpartyjni Samorz\u0105dowcy", "Unia Europejska", "Krak\u00f3w", "Grupa Wyszechradzka", "Ukraina", "Chiny", "Lokalne", "Bydgoszcz", "Sonda\u017c wyborczy", "Rosja", "Rzesz\u00f3w", "Emmanuel Macron", "Boris Johnson", "Turcja", "WHO", "W\u0142adys\u0142aw Kosiniak-Kamysz", "Partia Republika\u0144ska", "ONZ", "NATO", "Andrzej Duda", "Policja", "Hiszpania", "Wojna w Ukrainie", "Micha\u0142 Dworczyk", "Jacek Kurski", "Niedziele handlowe", "PPS", "Gda\u0144sk", "Katowice", "Karol Nawrocki", "Klaudia Jachira", "W\u0142ochy", "W\u0142odzimierz Czarzasty", "Ursula von der Leyen", "Adam Niedzielski", "Wielka Brytania", "Przemys\u0142aw Czarnek", "Niemcy", "Wybory prezydenckie 2025"], "authors": ["Grupa Wirtualna Polska", "\u0141ukasz Kuczera", "Pawe\u0142 Buczkowski", "Katarzyna Staszko", "Mateusz Ratajczak", "Aleksandra Wieczorek"], "publish_date": "Tue Mar 17 18:12:00 2020", "summary": "", "article_html": "", "meta_description": "Jedna z urz\u0119dniczek Kancelarii Prezydenta, uczestniczka spotkania z Szefem Dyrekcji Generalnej Las\u00f3w Pa\u0144stwowych, musia\u0142a powtarza\u0107 test na obecno\u015b\u0107 koronawirusa - ustali\u0142a Wirtualna Polska. Nieoficjalnie...", "meta_lang": "pl", "meta_favicon": "/staticfiles/icons/icon.png", "meta_data": {"viewport": "width=device-width, initial-scale=1", "gaf": "bkuenalc", "description": "Jedna z urz\u0119dniczek Kancelarii Prezydenta, uczestniczka spotkania z Szefem Dyrekcji Generalnej Las\u00f3w Pa\u0144stwowych, musia\u0142a powtarza\u0107 test na obecno\u015b\u0107 koronawirusa - ustali\u0142a Wirtualna Polska. Nieoficjalnie...", "author": "Grupa Wirtualna Polska", "robots": "max-image-preview:large", "og": {"type": "article", "title": "Koronawirus w Kancelarii Prezydenta? Jedna z urz\u0119dniczek musia\u0142a powtarza\u0107 test", "description": "Jedna z urz\u0119dniczek Kancelarii Prezydenta, uczestniczka spotkania z Szefem Dyrekcji Generalnej Las\u00f3w Pa\u0144stwowych, musia\u0142a powtarza\u0107 test na obecno\u015b\u0107 koronawirusa - ustali\u0142a Wirtualna Polska. Nieoficjalnie...", "url": "https://wiadomosci.wp.pl/koronawirus-w-kancelarii-prezydenta-jedna-z-urzedniczek-musiala-powtarzac-test-6489978061432449a", "site_name": "WP Wiadomo\u015bci", "locale": "pl_PL", "article": {"tag": "Andrzej Duda"}, "image": "https://v.wpimg.pl/cnVzLmpwTA83GDpeXwxBGnRAbgQZVU9MI1h2T19GUF1lAmMJXgATBzsdYh0cWFFeZEt4WEhGV1p7S35USUJaVmRPdUIbGBEBOBs7BAICEEA8CitPDQ"}, "article": {"published_time": "2020-03-17T18:12:00.000Z", "modified_time": "2020-03-18T07:57:35.000Z"}, "twitter": {"card": "summary_large_image", "description": "Jedna z urz\u0119dniczek Kancelarii Prezydenta, uczestniczka spotkania z Szefem Dyrekcji Generalnej Las\u00f3w Pa\u0144stwowych, musia\u0142a powtarza\u0107 test na obecno\u015b\u0107 koronawirusa - ustali\u0142a Wirtualna Polska. Nieoficjalnie...", "site": "@wirtualnapolska", "image": "https://v.wpimg.pl/cnVzLmpwTA83GDpeXwxBGnRAbgQZVU9MI1h2T19GUF1lAmMJXgATBzsdYh0cWFFeZEt4WEhGV1p7S35USUJaVmRPdUIbGBEBOBs7BAICEEA8CitPDQ"}, "fb": {"app_id": 1468284930049726, "pages": 174708585894934}, "breakpoints": "629, 1139, 1365", "content-width": "device-width, 630, 980, 1280", "mobile-web-app-capable": "yes", "apple-mobile-web-app-capable": "yes", "apple-mobile-web-app-status-bar-style": "black-translucent", "theme-color": "var(--color-brand)"}, "canonical_link": "https://wiadomosci.wp.pl/koronawirus-w-kancelarii-prezydenta-jedna-z-urzedniczek-musiala-powtarzac-test-6489978061432449a"}