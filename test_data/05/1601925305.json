{"source_url": "https://fakty.interia.pl", "url": "https://fakty.interia.pl/raporty/raport-wybory-prezydenckie-2020/aktualnosci/news-rzadowa-narada-w-siedzibie-pis,nId,4486086", "title": "Rz\u0105dowa narada w siedzibie PiS", "top_image": "https://i.iplsc.com/-/0007WF5V2EV9MCWK-C461.jpg", "meta_img": "https://i.iplsc.com/-/0007WF5V2EV9MCWK-C461.jpg", "images": ["https://i.iplsc.com/000L14WQA2FXIOVD-C401.webp", "https://fakty.interia.pl/images/logoInteriaWydaMedium.svg", "https://i.iplsc.com/000L14Q2VOT1N9BU-C401.webp", "https://i.iplsc.com/000L14UAUSDHDF1V-C401.webp", "https://i.iplsc.com/0009A60QQ5I2TYF7-C202-F4.webp", "https://i.iplsc.com/000L14QG6J5334EN-C401.webp", "https://i.iplsc.com/000L0LGYLE93O6RF-C401.webp", "https://i.iplsc.com/0007WF5V2EV9MCWK-C322-F4.webp", "https://i.iplsc.com/000A3QKSXVMJSDJK-C322-F4.webp", "https://i.iplsc.com/000L14GYAS5C9AOM-C401.webp", "https://fakty.interia.pl/images/logoWydarzeniaMedium.svg", "https://i.iplsc.com/0009A6098CYXTC6T-C202-F4.webp", "https://i.iplsc.com/000L14Q891FYNBM7-C401.webp", "https://i.iplsc.com/-/0007WF5V2EV9MCWK-C461.jpg", "https://i.iplsc.com/000L14IIQTYE23CG-C401.webp"], "movies": [], "text": "Oko\u0142o godz. 15.30 w siedzibie PiS rozpocz\u0119\u0142a si\u0119 pilna narada najwa\u017cniejszych os\u00f3b w pa\u0144stwie. Na Nowogrodzk\u0105 zjechali m.in. prezes PiS Jaros\u0142aw Kaczy\u0144ski, premier Mateusz Morawiecki i szef Porozumienia Jaros\u0142aw Gowin. Oko\u0142o godz. 19 wi\u0119kszo\u015b\u0107 uczestnik\u00f3w spotkania opu\u015bci\u0142o budynek. Jako ostatni wyszli Jadwiga Emilewicz i Jaros\u0142aw Gowin - informuje TVN24.\n\nW \u015brod\u0119 wieczorem, 6 maja, we wsp\u00f3lnym o\u015bwiadczeniu szef\u00f3w PiS - Jaros\u0142awa Kaczy\u0144skiego i Porozumienia - Jaros\u0142awa Gowina poinformowano, \u017ce te ugrupowania przygotowa\u0142y rozwi\u0105zanie dotycz\u0105ce tegorocznych wybor\u00f3w prezydenckich. Zak\u0142ada ono, \u017ce zarz\u0105dzone na najbli\u017csz\u0105 niedziel\u0119 wybory si\u0119 nie odb\u0119d\u0105, a po przewidywanym stwierdzeniu przez S\u0105d Najwy\u017cszy niewa\u017cno\u015bci wybor\u00f3w, wobec ich nieodbycia, marsza\u0142ek Sejmu og\u0142osi nowe wybory \"w pierwszym mo\u017cliwym terminie\". Wybory maj\u0105 odby\u0107 si\u0119 korespondencyjnie.\n\nW czwartek, 7 maja, Sejm odrzuci\u0142 sprzeciw Senatu w sprawie ustawy dotycz\u0105cej g\u0142osowania korespondencyjnego w wyborach prezydenckich w 2020 roku. Ustawa zosta\u0142a w pi\u0105tek, 8 maja, podpisana przez prezydenta i zosta\u0142a r\u00f3wnie\u017c opublikowana w Dzienniku Ustaw. Przewiduje ona, \u017ce g\u0142osowanie w tegorocznych wyborach prezydenckich ma by\u0107 tylko korespondencyjne. Porozumienie zobowi\u0105za\u0142o si\u0119, \u017ce razem z PiS przygotuje propozycj\u0119 zmian w ustawie w sprawie g\u0142osowania korespondencyjnego w wyborach prezydenckich.\n\nW czwartek Pa\u0144stwowa Komisja Wyborcza poinformowa\u0142a, \u017ce w zwi\u0105zku z tym, \u017ce obowi\u0105zuj\u0105ca regulacja prawna pozbawi\u0142a PKW instrument\u00f3w koniecznych do wykonywania jej obowi\u0105zk\u00f3w, g\u0142osowanie w dniu 10 maja nie mo\u017ce si\u0119 odby\u0107. Nie mog\u0105 mie\u0107 zastosowania przepisy Kodeksu wyborczego zwi\u0105zane z g\u0142osowaniem, w tym: nie b\u0119dzie obowi\u0105zywa\u0107 cisza wyborcza, a lokale wyborcze pozostan\u0105 zamkni\u0119te.\n\nLimuzyny SOP na Nowogrodzkiej, zdj. ilustracyjne Mateusz W\u0142odarczyk Agencja FORUM", "keywords": [], "meta_keywords": [""], "tags": [], "authors": ["Mateusz W\u0142odarczyk"], "publish_date": null, "summary": "", "article_html": "", "meta_description": "Po godz. 19 zako\u0144czy\u0142a si\u0119, trwaj\u0105ca ponad trzy godziny, narada najwa\u017cniejszych polityk\u00f3w obozu w\u0142adzy. W siedzibie PiS na Nowogrodzkiej byli m.in.", "meta_lang": "pl", "meta_favicon": "/images/app-icons/wydarzenia-app-icon-48x48.png", "meta_data": {"viewport": "initial-scale=1,maximum-scale=1,width=device-width,user-scalable=no", "og": {"title": "Na Nowogrodzkiej trwa narada. Zjechali czo\u0142owi politycy", "description": "Po godz. 19 zako\u0144czy\u0142a si\u0119, trwaj\u0105ca ponad trzy godziny, narada najwa\u017cniejszych polityk\u00f3w obozu w\u0142adzy. W siedzibie PiS na Nowogrodzkiej byli m.in.", "type": "article", "url": "https://wydarzenia.interia.pl/kraj/news-rzadowa-narada-w-siedzibie-pis,nId,4486086", "image": {"identifier": "https://i.iplsc.com/-/0007WF5V2EV9MCWK-C461.jpg", "alt": "Siedziba PiS przy ul. Nowogrodzkiej; zdj. ilustracyjne", "width": 1280, "height": 674}, "locale": "pl_PL"}, "twitter": {"card": "summary_large_image", "title": "Rz\u0105dowa narada w siedzibie PiS", "description": "Po godz. 19 zako\u0144czy\u0142a si\u0119, trwaj\u0105ca ponad trzy godziny, narada najwa\u017cniejszych polityk\u00f3w obozu w\u0142adzy. W siedzibie PiS na Nowogrodzkiej byli m.in. premier Mateusz Morawiecki, marsza\u0142ek Sejmu", "image": {"identifier": "https://i.iplsc.com/-/0007WF5V2EV9MCWK-C461.webp", "alt": "Siedziba PiS przy ul. Nowogrodzkiej; zdj. ilustracyjne"}, "site": "https://x.com/int_wydarzenia"}, "dc.language": "PL", "dc.source": "https://wydarzenia.interia.pl", "dc.publisher": "https://interia.pl", "dc.rights": "https://wydarzenia.interia.pl, wszelkie prawa zastrze\u017cone", "geo.region": "PL-MA", "geo.placename": "Krak\u00f3w", "geo.position": "50.0647;19.9450", "description": "Po godz. 19 zako\u0144czy\u0142a si\u0119, trwaj\u0105ca ponad trzy godziny, narada najwa\u017cniejszych polityk\u00f3w obozu w\u0142adzy. W siedzibie PiS na Nowogrodzkiej byli m.in.", "theme-color": "#040a18", "robots": "index,follow,max-snippet:-1,max-image-preview:large", "next-head-count": 52}, "canonical_link": "https://wydarzenia.interia.pl/kraj/news-rzadowa-narada-w-siedzibie-pis,nId,4486086"}