{"source_url": "https://www.wallstreetitalia.com", "url": "https://www.wallstreetitalia.com/coronavirus-governo-studia-fase-due-cruciali-test-per-scovare-gli-immuni/", "title": "Coronavirus, governo studia \u201cfase due\u201d. Cruciali test per scovare gli immuni", "top_image": "https://www.wallstreetitalia.com/app/uploads/2020/03/gettyimages-1202303517.jpg", "meta_img": "https://www.wallstreetitalia.com/app/uploads/2020/03/gettyimages-1202303517.jpg", "images": ["https://www.wallstreetitalia.com/app/uploads/2020/03/gettyimages-1202303517.jpg", "https://www.wallstreetitalia.com/app/themes/wallstreetitalia-2024/dist/images/logo-small.png?ver=1.45.2", "https://www.wallstreetitalia.com/app/themes/wallstreetitalia-2024/dist/images/logo-wallstreetitalia.png?ver=1.45.2", "https://cdn.wallstreetitalia.com/li-GHSiqmSIaoPZBhATpnqM4CK0=/1280x720/smart/https://www.wallstreetitalia.com/app/uploads/2020/03/gettyimages-1202303517.jpg"], "movies": [], "text": "Mentre la curva dei contagi da coronavirus mostra i primi segnali di stabilizzazione, il governo inizia a ragionare sulla fase due dell\u2019emergenza sanitaria, quella della riapertura graduale dell\u2019Italia.\n\nCome ha spiegato il premier Giuseppe Conte, durante la conferenza stampa di ieri, si tratta in pratica di quello che viene considerato un periodo di \u201cconvivenza con il virus\u201d. Una fase in cui progressivamente saranno adottate misure meno restrittive rispetto a quelle attuali. Poi ci sar\u00e0 la fase 3, l\u2019uscita dell\u2019emergenza, della ricostruzione, del rilancio.\n\nIscriviti alla Newsletter per rimanere sempre aggiornato sul mondo dei mercati, dell'economia e della consulenza finanziaria. Iscriviti Compilando il presente form acconsento a ricevere le informazioni relative ai servizi di cui alla presente pagina ai sensi dell'informativa sulla privacy.\n\nChe cosa sappiamo della fase due?\n\nPer ora la data di inizio \u00e8 incerta. Tutto dipende dai dati sui contagi in arrivo nelle prossime settimane. Quello che al momento appare probabile \u00e8 che questa fase potrebbe essere caratterizzata da un test di massa per scoprire chi si \u00e8 gi\u00e0 immunizzato perch\u00e9 ha gi\u00e0 avuto il Covid 19 e magari neanche se ne accorto.\n\nIeri Conte ha spiegato che\n\n\u201clo sforzo che stiamo facendo ci consentir\u00e0 di valutare una prospettiva. Nel momento in cui il consiglio degli esperti ce lo permetter\u00e0 cominceremo con l\u2019allentamento delle misure. Non posso dirvi se sar\u00e0 dal 14 aprile, non sono ancora nelle condizioni di farlo. Valutando quello che succeder\u00e0, inizieremo a valutare la prospettiva di una fase 2, quella della convivenza con il virus, per poi entrare nella fase 3 che \u00e8 quella dell\u2019uscita dell\u2019emergenza con il ripristino delle attivit\u00e0 lavorative e sociali\u201d.\n\nPer passare alla fase due, appare dunque necessario lavorare sui test sierologici, molti ancora non proprio affidabili. Si tratta in pratica di esami rapidi del sangue che identificano la presenza di anticorpi al virus e quindi se il contagio \u00e8 gi\u00e0 avvenuto con la conseguente immunizzazione.\n\nQuesti test potranno aiutare ad avere un\u2019idea pi\u00f9 chiara sul numero di persone che hanno avuto il virus in Italia, oltre ai casi diagnosticati.\n\nLo scopo \u00e8 quello di definire se una persona \u00e8 stata colpita dal virus, anche inconsapevolmente, e quindi per un certo periodo di tempo \u00e8 immune. Dati cruciali se si vuole ripartire.\n\nBorrelli: in casa almeno fino al primo maggio\n\nPer ora stando alle indicazioni arrivata dal Capo della Protezione Civile Angelo Borrelli, la parola d\u2019ordine resta rigore. Dopo Pasqua e Pasquetta, anche il 1 maggio lo passeremo chiusi in casa?\n\n\u201cCredo proprio di s\u00ec, non credo che passer\u00e0 questa situazione per quella data. Dovremo stare in casa per molte settimane\u201d ha detto Borrelli, su Rai Radio 1. Il Coronavirus, ha aggiunto, \u201ccambier\u00e0 il nostro approccio ai contatti umani e interpersonali, dovremo mantenere le distanze\u201d per diverso tempo.", "keywords": [], "meta_keywords": [""], "tags": [], "authors": ["Mariangela Tessa"], "publish_date": "Fri Apr  3 21:00:55 2020", "summary": "", "article_html": "", "meta_description": "Si tratta di una fase di \"convivenza con il virus\". Difficile stabilire la data di partenza. Ma quello che appare quasi certo \u00e8 la necessit\u00e0 di un test sierologici.", "meta_lang": "it", "meta_favicon": "https://www.wallstreetitalia.com/app/themes/wallstreetitalia-2024/dist/images/apple-touch-icon.png?ver=1.45.2", "meta_data": {"viewport": "width=device-width, maximum-scale=5, initial-scale=1.0", "format-detection": "telephone=no,date=no,address=no,email=no", "msapplication-TileColor": "#da532c", "theme-color": "#00182C", "robots": "index, follow, max-image-preview:large, max-snippet:-1, max-video-preview:-1", "description": "Si tratta di una fase di \"convivenza con il virus\". Difficile stabilire la data di partenza. Ma quello che appare quasi certo \u00e8 la necessit\u00e0 di un test sierologici.", "og": {"locale": "it_IT", "type": "article", "title": "Coronavirus, governo studia \"fase due\". Cruciali test per scovare gli immuni | WSI", "description": "Si tratta di una fase di \"convivenza con il virus\". Difficile stabilire la data di partenza. Ma quello che appare quasi certo \u00e8 la necessit\u00e0 di un test sierologici.", "url": "https://www.wallstreetitalia.com/coronavirus-governo-studia-fase-due-cruciali-test-per-scovare-gli-immuni/", "site_name": "Wall Street Italia", "image": {"identifier": "https://www.wallstreetitalia.com/app/uploads/2020/03/gettyimages-1202303517.jpg", "width": 1024, "height": 683, "type": "image/jpeg"}}, "article": {"publisher": "https://www.facebook.com/wallstreetita/", "published_time": "2020-04-03T21:00:55+00:00", "modified_time": "2020-04-04T07:12:46+00:00"}, "author": "Mariangela Tessa", "twitter": {"card": "summary_large_image", "creator": "@wallstreetita", "site": "@wallstreetita"}, "pbstck_context": {"site_name": "wsi.com", "section": "genr"}}, "canonical_link": "https://www.wallstreetitalia.com/coronavirus-governo-studia-fase-due-cruciali-test-per-scovare-gli-immuni/"}