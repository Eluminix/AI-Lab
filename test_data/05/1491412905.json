{"source_url": "https://www.yenialanya.com", "url": "https://www.yenialanya.com/antalya/emekli-emniyet-muduru-canca-ya-son-gorev-h395336.html", "title": "Emekli Emniyet M\u00fcd\u00fcr\u00fc Canca'ya son g\u00f6rev", "top_image": "https://static.daktilo.com/sites/496/uploads/2020/01/10/395336-0.jpg", "meta_img": "https://static.daktilo.com/sites/496/uploads/2020/01/10/395336-0.jpg", "images": ["https://file.daktilo.com/themes/enerjik/assets/img/mask-16-9.png", "https://www.yenialanya.com/images/services/radyo-dim.png", "https://static.daktilo.com/sites/496/uploads/2023/02/13/large/yeni-alanya-55-yil-logo.png", "https://static.daktilo.com/sites/496/uploads/2020/01/10/large/395336-0.jpg", "https://static.daktilo.com/sites/496/uploads/2023/02/13/large/yeni-alanya-55-yil-logo (1).png", "https://file.daktilo.com/themes/enerjik/assets/img/bos.png", "https://www.yenialanya.com/themes/default/assets/img/resmi-ilandir.png", "https://static.daktilo.com/sites/496/uploads/2020/01/10/395336-0.jpg", "https://static.daktilo.com/sites/496/uploads/2020/01/10/small/395336-1.jpg", "https://static.daktilo.com/sites/496/uploads/2020/01/10/small/395336-2.jpg", "https://www.yenialanya.com/images/services/tv-dim.png", "https://static.daktilo.com/images/services/google-news-follow.png"], "movies": [], "text": "Emekli Emniyet M\u00fcd\u00fcr\u00fc Canca'ya son g\u00f6rev\n\nANTALYA'DA 1996 ile 2000 y\u0131llar\u0131 aras\u0131nda \u0130l Emniyet M\u00fcd\u00fcrl\u00fc\u011f\u00fc g\u00f6revini y\u00fcr\u00fcten Nat\u0131k Canca, ge\u00e7en y\u0131llarda kolon kanserini yenmi\u015fti. Emeklilik hayat\u0131n\u0131, e\u015fi Nurdan Canca ile D\u00f6\u015femealt\u0131'ndaki evinde s\u00fcrd\u00fcren Nat\u0131k Canca, bir s\u00fcredir de akci\u011fer kanseriyle m\u00fccadele ediyordu. Durumu a\u011f\u0131rla\u015f\u0131nca 15 g\u00fcn \u00f6nce hastanenin yo\u011fun bak\u0131m servisinde tedaviye al\u0131nan Canca, d\u00fcn sabaha kar\u015f\u0131 ya\u015fam\u0131n\u0131 yitirdi.\n\n\n\nTEMEL\u0130N\u0130 ATTI\u011eI EMN\u0130YET B\u0130NASINDA CENAZE T\u00d6REN\u0130\n\nAntalya'da emniyet m\u00fcd\u00fcrl\u00fc\u011f\u00fc yapt\u0131\u011f\u0131 d\u00f6nemde vatanda\u015flar\u0131n sevgisini kazanan Canca i\u00e7in Emniyet M\u00fcd\u00fcrl\u00fc\u011f\u00fc'nde t\u00f6ren d\u00fczenlendi. Projesini haz\u0131rlat\u0131p, temelini att\u0131\u011f\u0131 emniyet binas\u0131na cenaze arac\u0131nda sirenler e\u015fli\u011finde kortejle getirilen Canca'n\u0131n T\u00fcrk bayra\u011f\u0131na sar\u0131l\u0131 tabutu, polislerin omzunda ta\u015f\u0131nd\u0131. T\u00f6rene B\u00fcy\u00fck\u015fehir Belediye Ba\u015fkan\u0131 Muhittin B\u00f6cek, \u0130Y\u0130 Parti Antalya Milletvekili Hasan Suba\u015f\u0131, \u0130l Emniyet M\u00fcd\u00fcr\u00fc Mehmet Murat Ulucan, Antalya Garnizon Komutan\u0131 Piyade Albay Tuncay Polat, \u0130l Jandarma Komutan\u0131 Tu\u011fgeneral Tekin Aktemur, Cumhuriyet Ba\u015fsavc\u0131s\u0131 Halil \u00dcnal, B\u00f6lge \u0130dare Ba\u015fsavc\u0131s\u0131 R\u0131za Can, Akdeniz \u00dcniversitesi Rekt\u00f6r\u00fc Mustafa \u00dcnal, eski \u0130\u00e7i\u015fleri Bakan\u0131 Mehmet A\u011far, Kocaeli Emniyet M\u00fcd\u00fcr\u00fc Veysel Tipio\u011flu, eski Emniyet Genel M\u00fcd\u00fcr\u00fc Celal Uzunkaya, eski emniyet genel m\u00fcd\u00fcr vekili Cemil Serhatl\u0131, T\u00fcrkiye Judo Federasyonu Ba\u015fkan\u0131 Sezer Huysuz kat\u0131ld\u0131. E\u015fi Nurdan Canca, k\u0131zlar\u0131 Nilay ile Bahar, torunu Luka Canca Barrett ve yak\u0131nlar\u0131n\u0131n \u00fczg\u00fcn oldu\u011fu g\u00f6zlenen t\u00f6rende, Canca'n\u0131n mesai arkada\u015f\u0131 eski emniyet m\u00fcd\u00fcrleri ve \u00e7ok say\u0131da polis de yer ald\u0131. \u0130l Emniyet M\u00fcd\u00fcr\u00fc Ulucan, Canca'n\u0131n cenazesi ba\u015f\u0131nda dua okudu.\n\nCANCA\u2019YA MESLEKTA\u015eLARI SELAM DURDU\n\n\n\nAntalya eski \u0130l Emniyet M\u00fcd\u00fcr\u00fc Ali Nat\u0131k Canca'n\u0131n naa\u015f\u0131, \u0130l Emniyet M\u00fcd\u00fcrl\u00fc\u011f\u00fc'nde d\u00fczenlenen t\u00f6renin ard\u0131ndan Muratpa\u015fa Camii'ne g\u00f6t\u00fcr\u00fcld\u00fc. \u00d6\u011fleyin k\u0131l\u0131nan cenaze namaz\u0131na Canca'n\u0131n yak\u0131nlar\u0131 ile Vali M\u00fcnir Karalo\u011flu, B\u00fcy\u00fck\u015fehir Belediye Ba\u015fkan\u0131 Muhittin B\u00f6cek, \u0130\u00e7i\u015fleri eski Bakan\u0131 Mehmet A\u011far, eski Emniyet M\u00fcd\u00fcr\u00fc Hanefi Avc\u0131, milletvekilleri, eski emniyet m\u00fcd\u00fcrleri ile meslekta\u015flar\u0131 ve vatanda\u015flar kat\u0131ld\u0131. T\u00fcrk bayra\u011f\u0131na sar\u0131l\u0131 Canca'n\u0131n naa\u015f\u0131na T\u00fcrkiye Judo Federasyonu'nun bayra\u011f\u0131 da konuldu. Antalya M\u00fcft\u00fcs\u00fc Osman Artan'\u0131n k\u0131ld\u0131rd\u0131\u011f\u0131 namaz\u0131n ard\u0131ndan Canca'n\u0131n tabutu cenaze arac\u0131na ta\u015f\u0131nd\u0131. Cenaze arac\u0131 polis eskortu e\u015fli\u011finde camiden ayr\u0131l\u0131rken, meslekta\u015flar\u0131 ve yak\u0131nlar\u0131 Canca'y\u0131 polis selam\u0131yla u\u011furlad\u0131. Canca'n\u0131n naa\u015f\u0131 D\u00f6\u015femealt\u0131'ndaki Ye\u015filbay\u0131r Mezarl\u0131\u011f\u0131'nda topra\u011fa verilecek.T\u00f6rene Gen\u00e7lik ve Spor Bakan\u0131 Mehmet Muharrem Kasapo\u011flu, Emniyet Genel M\u00fcd\u00fcr\u00fc Mehmet Akta\u015f, Galatasaray Spor Kul\u00fcb\u00fc Ba\u015fkan\u0131 Mustafa Cengiz ile Ankara B\u00fcy\u00fck\u015fehir Belediye Ba\u015fkan\u0131 Mansur Yava\u015f \u00e7elenk g\u00f6nderdi.\n\n'S\u00d6ZLER\u0130N YETERS\u0130Z OLDU\u011eUNU B\u0130L\u0130YORUM'\n\nCenaze t\u00f6reninde dualar\u0131n ard\u0131ndan sayg\u0131 duru\u015funda bulunup, Canca'n\u0131n \u00f6zge\u00e7mi\u015fi okundu. T\u00f6rende konu\u015fan \u0130l Emniyet M\u00fcd\u00fcr\u00fc Ulucan, Canca'n\u0131n uzun s\u00fcredir elim hastal\u0131kla m\u00fccadele etti\u011fini s\u00f6yledi. Canca'n\u0131n babas\u0131n\u0131n Atat\u00fcrk'\u00fcn koruma m\u00fcd\u00fcrl\u00fc\u011f\u00fcn\u00fc yapt\u0131\u011f\u0131n\u0131 anlatan Ulucan, Canca'n\u0131n emniyet b\u00fcnyesinde prensipli \u00e7al\u0131\u015fmalar\u0131yla \u00f6nemli ba\u015far\u0131lar\u0131 ger\u00e7ekle\u015ftirip vatanda\u015flar\u0131n sevgisini kazand\u0131\u011f\u0131n\u0131 belirtti. Ulucan, \"Ac\u0131m\u0131z b\u00fcy\u00fckt\u00fcr. De\u011ferli meslek b\u00fcy\u00fc\u011f\u00fcm\u00fcz\u00fc kaybettik. S\u00f6zlerin yetersiz oldu\u011funu biliyorum\" diye konu\u015ftu.\n\n\n\nG\u00dcNT\u00dcRK BA\u015eSA\u011eLI\u011eI D\u0130LED\u0130\n\nT\u00fcrkiye Emekli Emniyet M\u00fcd\u00fcrleri Yard\u0131mla\u015fma ve Dayan\u0131\u015fma Derne\u011fi (TEM\u00dcD-DER) \u0130stanbul \u015eube Ba\u015fkan\u0131 ve eski emniyet m\u00fcd\u00fcr\u00fc Nail G\u00fcnt\u00fcrk, 1963 y\u0131l\u0131nda ba\u015flad\u0131klar\u0131 okuldan 1969 y\u0131l\u0131nda birlikte mezun olduklar\u0131n\u0131 s\u00f6yledi. G\u00fcnt\u00fcrk, Canca'n\u0131n ailesine ve emniyet mensuplar\u0131na ba\u015fsa\u011fl\u0131\u011f\u0131 diledi.\n\n\n\nA\u011eAR: POL\u0130S O\u011eLU POL\u0130ST\u0130R\n\nEski \u0130\u00e7i\u015fleri Bakan\u0131 Mehmet A\u011far, Canca'n\u0131n \u00e7ocukluk arkada\u015f\u0131 oldu\u011funu s\u00f6yledi. Canca'n\u0131n babas\u0131n\u0131n \u00f6rnek ald\u0131klar\u0131 meslek b\u00fcy\u00fc\u011f\u00fc oldu\u011funu belirten A\u011far, \"\u00c7ocukluk arkada\u015f\u0131m. Y\u0131llar sonra birlikte \u00e7al\u0131\u015ft\u0131k. Ailesiyle polis o\u011flu polistir. Kendisi judo federasyonunda hizmet etmi\u015f karde\u015fimdir\" dedi. Emniyet te\u015fkilat\u0131nda ilk bulu\u015fmalar\u0131n\u0131n kendisinin Ankara \u0130l Emniyet M\u00fcd\u00fcrl\u00fc\u011f\u00fc yapt\u0131\u011f\u0131 d\u00f6nemde ger\u00e7ekle\u015fti\u011fini anlatan A\u011far, Canca'n\u0131n \u00e7ok esprili oldu\u011fundan bahsetti. A\u011far, konu\u015fmas\u0131n\u0131, Canca ile an\u0131lar\u0131n\u0131 anlatarak tamamlad\u0131.Konu\u015fmalar\u0131n ard\u0131ndan dua e\u015fli\u011finde Canca'n\u0131n naa\u015f\u0131 polislerin omzunda cenaze arac\u0131na ta\u015f\u0131n\u0131p eskort e\u015fli\u011finde m\u00fcd\u00fcrl\u00fck binas\u0131ndan Muratpa\u015fa Camisi'ne g\u00f6t\u00fcr\u00fcld\u00fc. Nat\u0131k Canca\u2019n\u0131n cenazesi, cenaze namaz\u0131n\u0131n ard\u0131ndan D\u00f6\u015femealt\u0131 \u0130l\u00e7esi Ye\u015filbay\u0131r mezarl\u0131\u011f\u0131nda topra\u011fa verilecek.\n\n\n\nAL\u0130 NATIK CANCA K\u0130MD\u0130R?\n\nT\u00fcrkiye Judo Federasyonu'nda 1979-1980 ve 1990-1997 y\u0131llar\u0131nda iki d\u00f6nem ba\u015fkanl\u0131k g\u00f6revlerinde bulunan Canca, babas\u0131 Naz\u0131m Canca (Atat\u00fcrk'\u00fcn 1935-38 y\u0131llar\u0131nda koruma m\u00fcd\u00fcrl\u00fc\u011f\u00fc g\u00f6revi) gibi emniyet te\u015fkilat\u0131nda hizmetlerde bulundu. Ali Nat\u0131k Canca, son olarak Afyonkarahisar \u0130l Emniyet M\u00fcd\u00fcrl\u00fc\u011f\u00fc'nden emekli oldu. Judo Federasyon Ba\u015fkanl\u0131\u011f\u0131 d\u00f6nemlerinde, T\u00fcrk judosunun geli\u015fmesi ve yayg\u0131nla\u015fmas\u0131 i\u00e7in \u00f6zverili hizmetlerde bulunan Ali Nat\u0131k Canca, Antalya'da 1996-2000 y\u0131llar\u0131 aras\u0131nda g\u00f6rev yapt\u0131. Antalyaspor'da y\u00f6neticilik de yapan Nat\u0131k Canca, te\u015fkilat ve vatanda\u015flar taraf\u0131ndan sevilen bir m\u00fcd\u00fcr olarak biliniyordu.\n\n\n\nE\u015e\u0130, \u0130K\u0130NC\u0130 KADIN \u0130L EMN\u0130YET M\u00dcD\u00dcR\u00dc\n\nNat\u0131k Canca'n\u0131n, o d\u00f6nem Yalova Emniyet M\u00fcd\u00fcr\u00fc olan e\u015fi Nurdan Canca ise K\u0131r\u0131kkale Emniyet M\u00fcd\u00fcrl\u00fc\u011f\u00fc yapan Naciye Ekmek\u00e7iba\u015f\u0131'ndan sonra T\u00fcrkiye'nin ikinci kad\u0131n il emniyet m\u00fcd\u00fcr\u00fc unvan\u0131n\u0131n sahibi.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Antalya'da d\u00fcn ya\u015fam\u0131n\u0131 yitiren T\u00fcrkiye Judo Federasyonu eski ba\u015fkanlar\u0131ndan, eski Antalya \u0130l Emniyet M\u00fcd\u00fcr\u00fc Ali Nat\u0131k Canca (72) i\u00e7in Emniyet M\u00fcd\u00fcrl\u00fc\u011f\u00fc'nde t\u00f6r...", "meta_lang": "tr", "meta_favicon": "https://file.yenialanya.com/sites/496/uploads/2020/03/19/favicon.ico", "meta_data": {"viewport": "width=device-width, initial-scale=1", "title": "Emekli Emniyet M\u00fcd\u00fcr\u00fc Canca'ya son g\u00f6rev", "description": "Antalya'da d\u00fcn ya\u015fam\u0131n\u0131 yitiren T\u00fcrkiye Judo Federasyonu eski ba\u015fkanlar\u0131ndan, eski Antalya \u0130l Emniyet M\u00fcd\u00fcr\u00fc Ali Nat\u0131k Canca (72) i\u00e7in Emniyet M\u00fcd\u00fcrl\u00fc\u011f\u00fc'nde t\u00f6r...", "datePublished": "2020-01-10T14:25:00+03:00", "dateModified": "2020-03-19T17:29:06+03:00", "url": "https://www.yenialanya.com/haber/3925458/emekli-emniyet-muduru-cancaya-son-gorev", "articleSection": "news", "robots": "max-image-preview:large", "apple-mobile-web-app-status-bar-style": "rgb(255, 255, 255)", "msapplication-navbutton-color": "rgb(255, 255, 255)", "theme-color": "rgb(255, 255, 255)", "google-site-verification": "OgJA761WtgxMsCbaZXl_fg1iXjW2uVgnf-bTnqRXPyQ", "yandex-verification": "c6f54ef1638ab8a2", "msvalidate.01": "67AA483CB54C83F65650079934433B1F", "fb": {"app_id": 525179734855622}, "og": {"site_name": "Yeni Alanya Gazetesi", "title": "Emekli Emniyet M\u00fcd\u00fcr\u00fc Canca'ya son g\u00f6rev", "description": "Antalya'da d\u00fcn ya\u015fam\u0131n\u0131 yitiren T\u00fcrkiye Judo Federasyonu eski ba\u015fkanlar\u0131ndan, eski Antalya \u0130l Emniyet M\u00fcd\u00fcr\u00fc Ali Nat\u0131k Canca (72) i\u00e7in Emniyet M\u00fcd\u00fcrl\u00fc\u011f\u00fc'nde t\u00f6ren d\u00fczenlendi.", "type": "article", "url": "https://www.yenialanya.com/haber/3925458/emekli-emniyet-muduru-cancaya-son-gorev", "image": {"identifier": "https://static.daktilo.com/sites/496/uploads/2020/01/10/395336-0.jpg", "width": 526, "height": 332, "alt": "Emekli Emniyet M\u00fcd\u00fcr\u00fc Canca'ya son g\u00f6rev"}}, "twitter": {"card": "summary_large_image", "site": "@yenialanya", "creator": "@yenialanya", "title": "Emekli Emniyet M\u00fcd\u00fcr\u00fc Canca'ya son g\u00f6rev", "description": "Antalya'da d\u00fcn ya\u015fam\u0131n\u0131 yitiren T\u00fcrkiye Judo Federasyonu eski ba\u015fkanlar\u0131ndan, eski Antalya \u0130l Emniyet M\u00fcd\u00fcr\u00fc Ali Nat\u0131k Canca (72) i\u00e7in Emniyet M\u00fcd\u00fcrl\u00fc\u011f\u00fc'nde t\u00f6ren d\u00fczenlendi.", "image": "https://static.daktilo.com/sites/496/uploads/2020/01/10/395336-0.jpg", "url": "https://www.yenialanya.com/haber/3925458/emekli-emniyet-muduru-cancaya-son-gorev"}, "apple-itunes-app": "app-id=492732333", "google-play-app": "app-id=com.dimmedya.yenialanya"}, "canonical_link": "https://www.yenialanya.com/haber/3925458/emekli-emniyet-muduru-cancaya-son-gorev"}