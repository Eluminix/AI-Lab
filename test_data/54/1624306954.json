{"source_url": "https://kulturaliberalna.pl", "url": "https://kulturaliberalna.pl/2020/06/01/sawczuk-w-poniedzialek-luzujemy-obostrzenia-ale-pandemia-wciaz-trwa/", "title": "Sawczuk: Luzujemy obostrzenia, ale pandemia wci\u0105\u017c trwa", "top_image": "https://kulturaliberalna.pl/wp-content/uploads/2020/05/101170102_10158739301774653_6422194563972071424_n.jpg", "meta_img": "https://kulturaliberalna.pl/wp-content/uploads/2020/05/101170102_10158739301774653_6422194563972071424_n.jpg", "images": ["https://www.facebook.com/tr?id=1437595050272009&ev=PageView&noscript=1", "https://kulturaliberalna.pl/wp-content/uploads/2020/05/tt.png", "https://kulturaliberalna.pl/wp-content/uploads/2025/05/9240952792_932b232e4c_c-550x366.jpg", "https://kulturaliberalna.pl/wp-content/uploads/2025/05/54277512931_9e01e64d18_k-e1746990131882-450x300.jpg", "https://kulturaliberalna.pl/wp-content/uploads/2024/12/Baner-strona-WWW-top-1080-x-50-1080-x-100-px-10.jpg", "https://kulturaliberalna.pl/wp-content/uploads/2025/05/496642888_1115717303905019_4391610516107662420_n-e1747317172160-550x366.jpg", "https://kulturaliberalna.pl/wp-content/uploads/2025/05/02020_0038_2_Rafal_Trzaskowski_Katowice-e1747399602163-550x366.jpg", "https://kulturaliberalna.pl/wp-content/uploads/2025/05/Zrzut-ekranu-2025-05-8-o-12.02.24-e1746698865492-450x300.jpg", "https://kulturaliberalna.pl/wp-content/uploads/2020/05/101170102_10158739301774653_6422194563972071424_n-735x490.jpg", "https://kulturaliberalna.pl/wp-content/uploads/2020/05/101170102_10158739301774653_6422194563972071424_n.jpg", "https://kulturaliberalna.pl/wp-content/uploads/2025/05/1024px-Indian_Army-Sikh_Light_Infantry_regiment-e1746608090325-450x300.jpg", "https://kulturaliberalna.pl/wp-content/uploads/2025/05/14.00-1500-5-1080x720.jpg"], "movies": [], "text": "Zdejmujemy maseczki, otwieramy sale weselne, stadiony i ko\u015bcio\u0142y. A jednocze\u015bnie liczba chorych ro\u015bnie. Je\u017celi zastanawiacie si\u0119 nad tym, czy to wszystko ma sens, to nie jeste\u015bcie sami.\n\nW Polsce zaczynaj\u0105 obowi\u0105zywa\u0107 nowe zasady bezpiecze\u0144stwa w odniesieniu do pandemii. Zniesiono limit liczby os\u00f3b w sklepach, restauracjach i ko\u015bcio\u0142ach, b\u0119dzie wolno organizowa\u0107 wesela do 150 os\u00f3b. Do tego w przestrzeni publicznej nie trzeba ju\u017c nosi\u0107 maseczek, zakrywaj\u0105cych usta i nos. Zbigniew Boniek cieszy\u0142 si\u0119 ostatnio, \u017ce Polska b\u0119dzie pierwszym krajem, kt\u00f3ry na du\u017c\u0105 skal\u0119 otworzy trybuny dla kibic\u00f3w pi\u0142karskich.\n\nJe\u017celi zastanawiacie si\u0119 nad tym, czy to wszystko ma sens, to nie jeste\u015bcie sami. Premier Morawiecki og\u0142asza\u0142 co prawda, \u017ce Polska opanowa\u0142a epidemi\u0119, jednak wydaje si\u0119, \u017ce dane tego nie potwierdzaj\u0105. Liczba aktywnych przypadk\u00f3w zara\u017cenia koronawirusem w dalszym ci\u0105gu ro\u015bnie, a dzienna liczba stwierdzonych zachorowa\u0144 jest podobna jak tydzie\u0144 czy miesi\u0105c temu.\n\nPolityka zdrowotna czy wyborcza?\n\nA zatem dla przeci\u0119tnego obywatela sytuacja wygl\u0105da nast\u0119puj\u0105co: z jednej strony, liczba zachorowa\u0144 wcale nie maleje, a z drugiej strony, Polska postanowi\u0142a radykalnie poluzowa\u0107 obostrzenia ograniczaj\u0105ce intensywno\u015b\u0107 kontakt\u00f3w spo\u0142ecznych. Nie tylko otwieramy sale weselne i ko\u015bcio\u0142y, lecz tak\u017ce zdejmujemy maseczki, chocia\u017c z dost\u0119pnych bada\u0144 wynika, \u017ce pozwalaj\u0105 one w istotnym stopniu ograniczy\u0107 transmisj\u0119 wirusa.\n\nCzy to znaczy, \u017ce za kilka tygodni nast\u0105pi katastrofa zdrowotna? Minister Szumowski jeszcze do niedawna zapowiada\u0142 przecie\u017c, \u017ce maseczki b\u0119dziemy musieli nosi\u0107 nawet przez najbli\u017csze dwa lata. Teraz wydaje si\u0119, \u017ce zmieni\u0142 zdanie. Wiemy tak\u017ce, \u017ce epidemia mo\u017ce rozwija\u0107 si\u0119 bardzo szybko. Je\u015bli zaczniemy od jednej osoby, kt\u00f3ra zarazi dwie kolejne osoby, a one zara\u017c\u0105 kolejne dwie osoby i tak dalej, to w dwa tygodnie mo\u017cemy mie\u0107 wiele tysi\u0119cy chorych.\n\nW pierwszej chwili my\u015bl\u0119, \u017ce je\u015bli istnia\u0142oby realne ryzyko nag\u0142ego wzrostu liczby zachorowa\u0144, to przecie\u017c nikt w rz\u0105dzie nie zdecydowa\u0142by si\u0119 na co\u015b tak g\u0142upiego. A zatem rz\u0105d musi mie\u0107 chyba dobre uzasadnienie dla podejmowanych dzia\u0142a\u0144. Tyle \u017ce trudno stwierdzi\u0107, czy tak jest naprawd\u0119.\n\nPotem mo\u017cna wi\u0119c pomy\u015ble\u0107, \u017ce mo\u017ce znowu chodzi o wybory prezydenckie. Istnieje szansa, \u017ce poluzowanie ogranicze\u0144 poprawi nastroje spo\u0142eczne, co b\u0119dzie sprzyja\u0107 Andrzejowi Dudzie. Trzeba przyzna\u0107, \u017ce interpretacja wyborcza wydaje si\u0119 bardzo prawdopodobna, ale zarzut tego rodzaju by\u0142by bardzo powa\u017cny \u2013 trzeba by przyj\u0105\u0107, \u017ce PiS gra \u017cyciem i zdrowiem obywateli, aby zwi\u0119kszy\u0107 szanse Andrzeja Dudy w wyborach.\n\nDla obywateli nie jest zrozumia\u0142e, dlaczego najpierw by\u0142y bardzo surowe restrykcje, a teraz b\u0119dziemy nagle realizowa\u0107 w Polsce model szwedzki i dlaczego wtedy by\u0142o to dobre i teraz b\u0119dzie to dobre. | Tomasz Sawczuk\n\nModel szwedzki w wersji turbo\n\nW tej chwili decyzje rz\u0105du w sprawie \u015brodk\u00f3w bezpiecze\u0144stwa zwi\u0105zanych z epidemi\u0105 wydaj\u0105 si\u0119 arbitralne. Dla wielu obywateli nie jest jasne, dlaczego najpierw by\u0142y bardzo surowe restrykcje, a teraz b\u0119dziemy nagle realizowa\u0107 w Polsce model szwedzki w wersji turbo \u2013 i dlaczego wtedy by\u0142o to dobre i teraz b\u0119dzie to dobre.\n\nRz\u0105d powinien lepiej wyja\u015bni\u0107 swoje decyzje w sprawie strategii walki z koronawirusem. Nie wydaje si\u0119, \u017ceby minister Szumowski na konferencji prasowej spokojnie i cierpliwie wyja\u015bni\u0142 logik\u0119 dzia\u0142a\u0144 rz\u0105du w sprawie wprowadzania i odwo\u0142ywania ogranicze\u0144. Jakie badania naukowe i analizy pomagaj\u0105 rz\u0105dowi podejmowa\u0107 decyzje? Jakie czynniki zdrowotne i gospodarcze rz\u0105d bierze pod uwag\u0119?\n\nPremier Morawiecki powiedzia\u0142 kilka dni temu, \u017ce mo\u017cna poluzowa\u0107 obostrzenia, poniewa\u017c \u201e80 procent \u0142\u00f3\u017cek jest wolnych i czekaj\u0105cych na pacjent\u00f3w z covid\u201d. Z samego tego faktu nie wynika jednak, \u017ce nale\u017cy \u0142\u00f3\u017cka zape\u0142ni\u0107 pacjentami. Morawiecki s\u0142usznie zwraca uwag\u0119 na to, \u017ce w Polsce mamy mniej przypadk\u00f3w zara\u017cenia koronawirusem, a tak\u017ce mniej przypadk\u00f3w \u015bmiertelnych ni\u017c w wielu innych krajach. Jest to pow\u00f3d do zadowolenia. Jednak chaotyczna komunikacja rz\u0105du po prostu zniech\u0119ca ludzi do stosowania \u015brodk\u00f3w ostro\u017cno\u015bci, tak jakby epidemia by\u0142a ju\u017c za nami.\n\nFot. Facebook.com", "keywords": [], "meta_keywords": [""], "tags": ["Nr 594 (24/2020) 1 czerwca 2020"], "authors": ["Tomasz Sawczuk", "Ben", "Katarzyna", "Konstanty", "Krzysztof"], "publish_date": "Mon Jun  1 00:00:00 2020", "summary": "", "article_html": "", "meta_description": "Zdejmujemy maseczki, otwieramy sale weselne, stadiony i ko\u015bcio\u0142y. A liczba chorych ro\u015bnie.", "meta_lang": "pl", "meta_favicon": "", "meta_data": {"viewport": "width=device-width, user-scalable=no, initial-scale=1.0, maximum-scale=1.0, minimum-scale=1.0", "robots": "index, follow, max-image-preview:large, max-snippet:-1, max-video-preview:-1", "description": "Zdejmujemy maseczki, otwieramy sale weselne, stadiony i ko\u015bcio\u0142y. A liczba chorych ro\u015bnie.", "og": {"locale": "pl_PL", "type": "article", "title": "Sawczuk: Luzujemy obostrzenia, ale pandemia wci\u0105\u017c trwa", "description": "Zdejmujemy maseczki, otwieramy sale weselne, stadiony i ko\u015bcio\u0142y. A liczba chorych ro\u015bnie.", "url": "https://kulturaliberalna.pl/2020/06/01/sawczuk-w-poniedzialek-luzujemy-obostrzenia-ale-pandemia-wciaz-trwa/", "site_name": "Kultura Liberalna", "image": {"identifier": "https://kulturaliberalna.pl/wp-content/uploads/2020/05/101170102_10158739301774653_6422194563972071424_n.jpg", "width": 960, "height": 640, "type": "image/jpeg"}}, "article": {"publisher": "https://www.facebook.com/KulturaLiberalna", "published_time": "2020-05-31T22:00:07+00:00"}, "author": "kubabodziony", "twitter": {"card": "summary_large_image", "creator": "@kultliberalna", "site": "@kultliberalna"}}, "canonical_link": "https://kulturaliberalna.pl/2020/06/01/sawczuk-w-poniedzialek-luzujemy-obostrzenia-ale-pandemia-wciaz-trwa/"}