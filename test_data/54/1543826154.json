{"source_url": "https://tvn24.pl", "url": "https://tvn24.pl/swiat/prawybory-usa-bernie-sanders-i-jego-szanse-na-nominacje-partii-demokratycznej-4330396?source=rss", "title": "By\u0107 albo nie by\u0107 Berniego Sandersa. Ostateczna batalia o nominacj\u0119", "top_image": "https://tvn24.pl/manifests/tvn24/icons/favicon.ico", "meta_img": "https://tvn24.pl/manifests/tvn24/icons/favicon.ico", "images": ["https://tvn24.pl/manifests/tvn24/icons/favicon.ico", "https://tvn24.pl/najnowsze/na-czym-polega-superwtorek-999184890/alternates/LANDSCAPE_480"], "movies": [], "text": "Przed czterema laty ameryka\u0144ski senator Bernie Sanders wbrew sonda\u017com zwyci\u0119\u017cy\u0142 w prezydenckich prawyborach demokrat\u00f3w w Michigan. Tym razem wtorkowe prawybory w tym stanie mog\u0105 okaza\u0107 si\u0119 pocz\u0105tkiem ko\u0144ca jego szans na nominacj\u0119 Partii Demokratycznej.\n\nDakota P\u00f3\u0142nocna, Idaho, Michigan, Missisipi, Missouri oraz Waszyngton - w tych stanach we wtorek odb\u0119d\u0105 si\u0119 prawybory demokrat\u00f3w. Najwi\u0119ksze znaczenie ma Michigan - g\u0119sto zaludniony, przemys\u0142owy stan nad Wielkimi Jeziorami. To pierwszy tak znacz\u0105cy test dla pretendent\u00f3w do nominacji demokrat\u00f3w na ameryka\u0144skim \u015arodkowym Zachodzie.\n\nStan ostatniej szansy\n\nPodobnie jak cztery lata temu, tak i w tym roku sonda\u017ce w Michigan nie s\u0105 korzystne dla Sandersa. W niekt\u00f3rych z nich 78-letni socjalista przegrywa z by\u0142ym wiceprezydentem USA Joe Bidenem r\u00f3\u017cnic\u0105 nawet ponad 20 punkt\u00f3w procentowych.\n\nMimo to Sanders wierzy, \u017ce to w\u0142a\u015bnie w Michigan odmieni losy swojej kampanii. Sprzeciwiaj\u0105cy si\u0119 globalizacji oraz postuluj\u0105cy zwi\u0119kszenie roli pa\u0144stwa w gospodarce senator z Vermontu cieszy si\u0119 sporym poparciem klasy robotniczej. - Ka\u017cdy stan jest niezwykle wa\u017cny, ale we wtorek Michigan b\u0119dzie mie\u0107 by\u0107 mo\u017ce najwi\u0119ksze znaczenie - m\u00f3wi\u0142 dziennikarzom w pi\u0105tek w Detroit.\n\nJe\u015bli prognozowana wygrana Bidena w Michigan si\u0119 potwierdzi, niemal przekre\u015bli to szanse Sandersa na otrzymanie partyjnej nominacji. W najnowszej serii prawybor\u00f3w pozycja by\u0142ego wiceprezydenta wydaje si\u0119 na tyle mocna, \u017ce jego kontrkandydat nie powinien stanowi\u0107 dla niego zagro\u017cenia.\n\nBiden vs. Sanders. Pojedynek o nominacj\u0119\n\nTo w\u0142a\u015bnie mi\u0119dzy Bidenem i Sandersem rozegra si\u0119 ostateczna batalia o nominacj\u0119 demokrat\u00f3w. By\u0142y wiceprezydent po korzystnych wynikach prawybor\u00f3w z tak zwanego superwtorku (wygra\u0142 w wi\u0119kszo\u015bci z 14 stan\u00f3w, w kt\u00f3rych odby\u0142o si\u0119 g\u0142osowanie) utrzymuje nad senatorem z Vermontu przewag\u0119 blisko 100 delegat\u00f3w na partyjn\u0105 konwencj\u0119 i wed\u0142ug bukmacher\u00f3w jest murowanym faworytem do uzyskania nominacji demokrat\u00f3w.\n\nBidena, lidera og\u00f3lnokrajowych sonda\u017cy demokrat\u00f3w, popiera wi\u0119kszo\u015b\u0107 polityk\u00f3w tej partii. Jeszcze przed superwtorkiem poparli go te\u017c jego dotychczasowi rywale w walce o partyjn\u0105 nominacj\u0119: by\u0142y burmistrz South Bend Pete Buttigieg oraz senator Amy Klobuchar. Przed kolejn\u0105 seri\u0105 prawybor\u00f3w do\u0142\u0105czyli do nich mi\u0119dzy innymi senator Kamala Harris oraz senator Cory Booker. Oboje ubiegali si\u0119 wcze\u015bniej o nominacj\u0119 demokrat\u00f3w.\n\nEstablishment Partii Demokratycznej uwa\u017ca, \u017ce to w\u0142a\u015bnie Biden ma najwi\u0119ksze szanse na pokonanie urz\u0119duj\u0105cego prezydenta USA, republikanina Donalda Trumpa, w zaplanowanych na 3 listopada wyborach prezydenckich. Ciesz\u0105cy si\u0119 szerokim poparciem w\u015br\u00f3d m\u0142odych Sanders wed\u0142ug wielu demokrat\u00f3w jest kandydatem zbyt lewicowym i przez to - zdaniem wielu polityk\u00f3w demokratycznych - niezdolnym do odniesienia wyborczego zwyci\u0119stwa.\n\nDemokraci ostatecznie maj\u0105 wskaza\u0107 kandydata na prezydenta w lipcu.\n\n\u017baden z kandydat\u00f3w w prezydenckich wyborach USA nie zdecydowa\u0142 si\u0119 dotychczas na ograniczenie swojej kampanii z uwagi na rozprzestrzenianie si\u0119 koronawirusa.\n\nNa czym polega Superwtorek? TVN24\n\nAutorka/Autor:momo//now", "keywords": [], "meta_keywords": [""], "tags": [], "authors": ["Autorka Autor"], "publish_date": null, "summary": "", "article_html": "", "meta_description": "Przed czterema laty ameryka\u0144ski senator Bernie Sanders wbrew sonda\u017com zwyci\u0119\u017cy\u0142 w prezydenckich prawyborach demokrat\u00f3w w Michigan. Tym razem wtorkowe prawybory w tym stanie mog\u0105 okaza\u0107 si\u0119 pocz\u0105tkiem ko\u0144ca jego szans na nominacj\u0119 Partii Demokratycznej.", "meta_lang": "pl", "meta_favicon": "/manifests/tvn24/icons/favicon.ico", "meta_data": {"robots": "max-image-preview:large", "description": "Przed czterema laty ameryka\u0144ski senator Bernie Sanders wbrew sonda\u017com zwyci\u0119\u017cy\u0142 w prezydenckich prawyborach demokrat\u00f3w w Michigan. Tym razem wtorkowe prawybory w tym stanie mog\u0105 okaza\u0107 si\u0119 pocz\u0105tkiem ko\u0144ca jego szans na nominacj\u0119 Partii Demokratycznej.", "mobile-web-app-capable": "yes", "theme-color": "#fff", "msapplication-TileImage": "/manifests/tvn24/icons/mstile-150x150.png", "msapplication-config": "/manifests/tvn24/browserconfig.xml", "apple-mobile-web-app-title": "tvn24", "application-name": "tvn24", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "site_name": "TVN24", "url": "https://tvn24.pl/wybory-prezydenckie-2020-w-usa/prawybory-usa-bernie-sanders-i-jego-szanse-na-nominacje-partii-demokratycznej-st4330396", "title": "By\u0107 albo nie by\u0107 Berniego Sandersa. Ostateczna batalia o nominacj\u0119", "description": "Przed czterema laty ameryka\u0144ski senator Bernie Sanders wbrew sonda\u017com zwyci\u0119\u017cy\u0142 w prezydenckich prawyborach demokrat\u00f3w w Michigan. Tym razem wtorkowe prawybory w tym stanie mog\u0105 okaza\u0107 si\u0119 pocz\u0105tkiem ko\u0144ca jego szans na nominacj\u0119 Partii Demokratycznej."}, "twitter": {"card": "summary_large_image"}, "next-head-count": 65}, "canonical_link": "https://tvn24.pl/wybory-prezydenckie-2020-w-usa/prawybory-usa-bernie-sanders-i-jego-szanse-na-nominacje-partii-demokratycznej-st4330396"}