{"source_url": "https://www.giornaledibrescia.it", "url": "https://www.giornaledibrescia.it/italia-ed-estero/l-esercito-porta-i-feretri-bergamaschi-fuori-dalla-regione-1.3467998", "title": "L'esercito porta i feretri bergamaschi fuori dalla regione", "top_image": "https://api.gdb.atexcloud.io/image-service/view/acePublic/alias/contentid/18pqexo8itnnotyv40y/1/a-bergamo-i-mezzi-militari-che-trasportano-i-feretri-18-marzo-2020-foto-www-giornaledibrescia-it.webp?f=16%3A9&w=826", "meta_img": "https://api.gdb.atexcloud.io/image-service/view/acePublic/alias/contentid/18pqexo8itnnotyv40y/1/a-bergamo-i-mezzi-militari-che-trasportano-i-feretri-18-marzo-2020-foto-www-giornaledibrescia-it.webp?f=16%3A9&w=826", "images": ["https://api.gdb.atexcloud.io/image-service/view/acePublic/alias/contentid/18pqexo8itnnotyv40y/1/a-bergamo-i-mezzi-militari-che-trasportano-i-feretri-18-marzo-2020-foto-www-giornaledibrescia-it.webp?f=16%3A9&w=826", "https://www.giornaledibrescia.it/_next/image?url=%2F_next%2Fstatic%2Fmedia%2Fgdb-logo80.192aee62.png&w=384&q=75", "https://www.giornaledibrescia.it/_next/image?url=%2F_next%2Fstatic%2Fmedia%2Fgdb-logo-extended.d625529d.png&w=1080&q=75", "https://www.giornaledibrescia.it/icons/menu.svg"], "movies": [], "text": "Una impressionante colonna di mezzi militari ha attraversato ieri sera il cuore di Bergamo, dal cimitero monumentale fino all'autostrada, con a bordo i feretri dei morti da Coronavirus che il camposanto bergamasco non riesca pi\u00f9 a gestire per il numero troppo elevato: le attese per le cremazioni avevano ormai superato la settimana.\n\nI feretri, collocati su una trentina di camion dell'esercito, sono una settantina e sono diretti a una dozzina di destinazioni in tutta Italia. Le bare prelevate dal cimitero di Bergamo saranno portate in forni crematori di Modena, Acqui Terme, Domodossola, Parma, Piacenza e diverse altre citt\u00e0 che si sono rese disponibili e che sono state ringraziate dal primo cittadino di Bergamo Giorgio Gori che ha scritto ad ogni sindaco una lettera.\n\nUna volta eseguita la cremazione, le ceneri saranno riportate a Bergamo e destinate ai luoghi di provenienze dei defunti. Con questo trasferimento la citt\u00e0 di Bergamo, si fa sapere dal Comune, torna alla normalit\u00e0 nella gestione dei defunti. Una gestione che nello scorso week end ha toccato un punto di over flow, dovendo fare il cimitero di Bergamo da hub per tutta la provincia. Da qui la necessit\u00e0 di utilizzare la chiesa o altri locali per stipare le bare. \u00abIl forno crematorio di Bergamo, lavorando a pieno regime, 24 ore su 24, pu\u00f2 cremare 25 defunti. \u00c8 chiaro che non si poteva reggere ai numeri dei giorni scorsi\u00bb, viene precisato. Inoltre le agenzie funebri non erano pi\u00f9 in grado di gestire il servizio, alcune sono chiuse perch\u00e8 i dipendenti si sono ammalati e quindi il comune attraverso la propria societ\u00e0 Bergamo Onoranze Funebri ha dovuto sopperire ai mancati ritiri dei morti.", "keywords": [], "meta_keywords": [""], "tags": ["mezzi militari", "Coronavirus", "feretri", "Bergamo"], "authors": [], "publish_date": null, "summary": "", "article_html": "", "meta_description": "Una impressionante colonna di mezzi militari ha attraversato ieri sera il cuore di Bergamo: troppi i decessi da Coronavirus", "meta_lang": "it", "meta_favicon": "/favicon.ico", "meta_data": {"viewport": "width=device-width, initial-scale=1", "theme-color": "#ffdd00", "description": "Una impressionante colonna di mezzi militari ha attraversato ieri sera il cuore di Bergamo: troppi i decessi da Coronavirus", "robots": "all", "onecmsid": "onecms:18qb9gyf3wt0r1ob8u6", "og": {"title": "L'esercito porta i feretri bergamaschi fuori dalla regione", "description": "Una impressionante colonna di mezzi militari ha attraversato ieri sera il cuore di Bergamo: troppi i decessi da Coronavirus", "url": "https://www.giornaledibrescia.it/italia-e-estero/lesercito-porta-i-feretri-bergamaschi-fuori-dalla-regione-ebeck89k", "site_name": "Giornale di Brescia", "locale": "it_IT", "image": {"identifier": "https://api.gdb.atexcloud.io/image-service/view/acePublic/alias/contentid/18pqexo8itnnotyv40y/1/a-bergamo-i-mezzi-militari-che-trasportano-i-feretri-18-marzo-2020-foto-www-giornaledibrescia-it.webp?f=16%3A9&w=826", "alt": "A Bergamo i mezzi militari che trasportano i feretri (18 marzo 2020) - Foto \u00a9 www.giornaledibrescia.it"}, "type": "article"}, "twitter": {"card": "summary_large_image", "title": "L'esercito porta i feretri bergamaschi fuori dalla regione", "description": "Una impressionante colonna di mezzi militari ha attraversato ieri sera il cuore di Bergamo: troppi i decessi da Coronavirus", "image": {"identifier": "https://api.gdb.atexcloud.io/image-service/view/acePublic/alias/contentid/18pqexo8itnnotyv40y/1/a-bergamo-i-mezzi-militari-che-trasportano-i-feretri-18-marzo-2020-foto-www-giornaledibrescia-it.webp?f=16%3A9&w=826", "alt": "A Bergamo i mezzi militari che trasportano i feretri (18 marzo 2020) - Foto \u00a9 www.giornaledibrescia.it"}}}, "canonical_link": "https://www.giornaledibrescia.it/italia-e-estero/lesercito-porta-i-feretri-bergamaschi-fuori-dalla-regione-ebeck89k"}