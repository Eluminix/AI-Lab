{"source_url": "https://ilmanifesto.it", "url": "https://ilmanifesto.it/la-filiera-alimentare-spolpata-dalla-crisi-allarme-agricoltura/", "title": "La filiera alimentare spolpata dalla crisi. Allarme agricoltura", "top_image": "https://static.ilmanifesto.it/2015/11/02/03lettere-morti-lavoro-trattore.jpg", "meta_img": "https://static.ilmanifesto.it/2015/11/02/03lettere-morti-lavoro-trattore.jpg", "images": ["https://ilmanifesto.it/cdn-cgi/image/format=auto,width=768/_next/static/media/logo.9645f057.svg", "https://static.ilmanifesto.it/2025/04/advfisso-sidebar-unamattina.jpg", "https://ilmanifesto.it/cdn-cgi/image/format=auto,width=1400/https://static.ilmanifesto.it/2015/11/02/03lettere-morti-lavoro-trattore.jpg", "https://static.ilmanifesto.it/2015/11/02/03lettere-morti-lavoro-trattore.jpg"], "movies": [], "text": "La ristorazione italiana \u2013 300mila imprese con circa 1,5 milioni di lavoratori e un valore aggiunto di 90 miliardi di euro \u2013 perder\u00e0 8 miliardi di euro per l\u2019impatto dell\u2019epidemia Covid-19 sull\u2019economia. La stima \u00e8 del Centro studi della Federazione Italiana Pubblici Esercizi (FIPE), secondo cui nel primo trimestre del 2020, anche per gli effetti delle ultime misure che hanno imposto la chiusura totale delle attivit\u00e0 di ristorazione, il settore perder\u00e0 oltre 10 miliardi di euro, a cui si aggiunger\u00e0 un\u2019ulteriore perdita nel secondo trimestre. Un lieve recupero, che ad oggi non \u00e8 affatto scontato, potrebbe arrivare nel secondo semestre dell\u2019anno, che chiuder\u00e0 comunque con un bilancio pesante, una perdita pari a circa il 10 per cento del fatturato.\n\nLA CRISI DELLA RISTORAZIONE (blocco totale delle attivit\u00e0, possibile solo la consegna a domicilio, utilizzando i fattorini dei delivery) ha conseguenze negative sul comparto agricolo e agroalimentare, che ne \u00e8 il principale fornitore di materie prime \u2013 verdure, ortaggi, olio, vino, cereali, legumi, ma anche carne, uova, pesce -. Le conseguenze sono misurabili su due livelli: il mancato pagamento delle fatture emesse per ordini gi\u00e0 consegnati, a causa della mancanza di liquidit\u00e0, e il blocco di nuovi ordini, perch\u00e9 mancano almeno due settimane alla possibile riapertura dei locali.\n\nUNA PARALISI DEL MERCATO nazionale, un circolo vizioso che le principali organizzazioni di categoria segnalano da alcuni giorni: campagne come #MangiaItaliano (Coldiretti), \u00abIo resto in campagna per voi\u00bb (Cia \u2013 Agricoltori italiani) o l\u2019appello lanciato dal ministro degli Esteri Luigi Di Maio, che su Facebook ha scritto \u00abognuno di noi pu\u00f2 iniziare con un piccolo gesto: comprare e mangiare prodotti Made in Italy\u00bb.\n\nLe antenne delle organizzazioni degli agricoltori evidenziano i settori pi\u00f9 a rischio: Cia-Agricoltori Italiani ha spiegato come i caseifici abbiano iniziato \u00aba rallentare le lavorazioni e a chiedere agli allevatori di diminuire la produzione, a causa soprattutto della chiusura delle mense e dei canali bar e ristorazione\u00bb, e per questo ha invitato le aziende italiane che trasformano il latte a \u00abdisdire i contratti con l\u2019estero e di acquistare dagli allevatori italiani, cos\u00ec come ai cittadini, di comprare innanzitutto latte fresco italiano\u00bb.\n\nL\u2019ITALIA CHE IMPORTA materie prime agricole rischia, secondo Coldiretti, un danno economico pari a circa 45 miliardi, quello che potrebbe arrivare da un blocco dell\u2019export agroalimentare Made in Italy a causa degli stop alle frontiere posti da un numero crescente di Paesi europei, in particolare Austria e Slovenia. Per questo l\u2019organizzazione plaude l\u2019appello dell\u2019Unione Europea a garantire la libera circolazione degli alimenti, con le linee guida presentate dalla Commissione agli Stati membri sulle misure di gestione delle frontiere connesse alla salute nel contesto dell\u2019emergenza COVID-19.\n\nSecondo la Commissione \u2013 sottolinea la Coldiretti \u2013 \u00abla libera circolazione delle merci \u00e8 fondamentale\u00bb e \u00abci\u00f2 \u00e8 particolarmente cruciale per i beni essenziali come le forniture alimentari e le forniture mediche e protettive\u00bb. Per questo, spiega \u00able misure di controllo non dovrebbero causare gravi interruzioni delle catene di approvvigionamento dei servizi essenziali di interesse generale e delle economie nazionali e dell\u2019economia dell\u2019UE nel suo insieme\u00bb. Quasi i due terzi (63%) delle esportazioni agroalimentari italiane \u2013 precisa la Coldiretti \u2013 interessano i Paesi dell\u2019Unione Europea, dove la crescita nel 2019 era stata del 3,6% (la Germania \u00e8 il principale partner, con l\u2019export che raggiunge i 7,2 miliardi nel 2019).\n\nL\u2019ALLARME DI COLDIRETTI evidenzia invece i rischi legati alla sospensione dell\u2019accordo di Schengen, che potrebbe mettere a rischio oltre un terzo (37%) dell\u2019alimentare italiano, quello che varca i confini dell\u2019Unione europea e che vale 16,3 miliardi di euro (nel 2019, in aumento del 13%). Per questo, secondo l\u2019organizzazione la misura non dovrebbe ostacolare in alcun modo la circolazioni delle merci. Il principale cliente del Made in Italy fuori dai confini comunitari, ricorda la Coldiretti, sono gli Stati Uniti, con un valore di 4,7 miliardi nonostante l\u2019applicazione dei dazi. Il prodotto pi\u00f9 esportato \u00e8 il vino, ma vanno forti anche formaggi, salumi, olio di oliva e ortofrutta: la tenuta delle esportazioni dipende ovviamente anche dalla diffusione della pandemia nel mondo, e dalle risposte che i governi prenderanno per fronteggiare l\u2019emergenza e limitare il numero dei contagi. Non ha senso chiedere certificazioni sanitarie \u00abvirus free\u00bb su merci alimentari provenienti dall\u2019Italia, ma forse \u00e8 opportuno chiedere in che misura i mercati esteri potrebbero ridurre l\u2019acquisto di vino italiano, un comparto su cui pesa anche la inevitabile esigenza di posticipare il Vinitaly, che si sarebbe dovuto tenere come sempre ad aprile e al momento \u00e8 rimandato al prossimo 14-17 giugno.", "keywords": [], "meta_keywords": [""], "tags": [], "authors": ["Luca Martinelli"], "publish_date": "Tue Mar 17 22:58:45 2020", "summary": "", "article_html": "", "meta_description": "(Italia) La ristorazione italiana - 300mila imprese con circa 1,5 milioni di lavoratori e un valore aggiunto di 90 miliardi di euro - perder\u00e0 8 miliardi di euro per l'impatto dell'epidemia Covid-19 sull'economia. La stima \u00e8 del Centro studi della Federazione Italiana Pubblici Esercizi (FIPE), secondo cui nel primo trimestre del 2020, anche per gli effetti", "meta_lang": "it", "meta_favicon": "/icons/icon-192x192.png", "meta_data": {"viewport": "width=device-width, initial-scale=1, minimum-scale=1, viewport-fit=cover", "theme-color": "#f5f5f5", "description": "(Italia) La ristorazione italiana - 300mila imprese con circa 1,5 milioni di lavoratori e un valore aggiunto di 90 miliardi di euro - perder\u00e0 8 miliardi di euro per l'impatto dell'epidemia Covid-19 sull'economia. La stima \u00e8 del Centro studi della Federazione Italiana Pubblici Esercizi (FIPE), secondo cui nel primo trimestre del 2020, anche per gli effetti", "application-name": "il manifesto", "publisher": "https://www.facebook.com/ilmanifesto/", "robots": "max-image-preview:large", "matomo-type": "articolo", "matomo-author": "Luca Martinelli", "matomo-category": "Italia", "matomo-tag": "I danni sono gi\u00e0 ingenti", "format-detection": "telephone=no", "google-site-verification": "UMHugpl6FKCsjaiNLrK1qqdzvG1g5fj8DDtYu4ciYeo", "msvalidate.01": "FAF77AD153B193D5F6794491F51775E7", "p": {"domain_verify": "86108712d7d04b7cb1370ba50b8dabb3"}, "mobile-web-app-capable": "yes", "apple-mobile-web-app-title": "il manifesto", "apple-mobile-web-app-status-bar-style": "default", "og": {"title": "La filiera alimentare spolpata dalla crisi. Allarme agricoltura | il manifesto", "description": "(Italia) La ristorazione italiana - 300mila imprese con circa 1,5 milioni di lavoratori e un valore aggiunto di 90 miliardi di euro - perder\u00e0 8 miliardi di euro per l'impatto dell'epidemia Covid-19 sull'economia. La stima \u00e8 del Centro studi della Federazione Italiana Pubblici Esercizi (FIPE), secondo cui nel primo trimestre del 2020, anche per gli effetti", "url": "https://ilmanifesto.it/la-filiera-alimentare-spolpata-dalla-crisi-allarme-agricoltura", "site_name": "il manifesto", "locale": "it_IT", "image": {"identifier": "https://static.ilmanifesto.it/2015/11/02/03lettere-morti-lavoro-trattore.jpg", "secure_url": "https://static.ilmanifesto.it/2015/11/02/03lettere-morti-lavoro-trattore.jpg", "width": 1170, "height": 771}, "type": "article"}, "article": {"published_time": "2020-03-17T22:58:45+00:00", "modified_time": "2020-03-17T18:49:26+00:00"}, "twitter": {"card": "summary_large_image", "site": "@ilmanifesto", "creator": "@ilmanifesto", "title": "La filiera alimentare spolpata dalla crisi. Allarme agricoltura | il manifesto", "description": "(Italia) La ristorazione italiana - 300mila imprese con circa 1,5 milioni di lavoratori e un valore aggiunto di 90 miliardi di euro - perder\u00e0 8 miliardi di euro per l'impatto dell'epidemia Covid-19 sull'economia. La stima \u00e8 del Centro studi della Federazione Italiana Pubblici Esercizi (FIPE), secondo cui nel primo trimestre del 2020, anche per gli effetti", "image": "https://static.ilmanifesto.it/2015/11/02/03lettere-morti-lavoro-trattore.jpg"}}, "canonical_link": "https://ilmanifesto.it/la-filiera-alimentare-spolpata-dalla-crisi-allarme-agricoltura"}