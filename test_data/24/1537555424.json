{"source_url": "https://voce.com.ve", "url": "https://voce.com.ve/2020/03/03/481117/un-tornado-devasta-il-tennessee-almeno-22-i-morti/", "title": "Un tornado devasta il Tennessee, almeno 22 i morti", "top_image": "https://lavoceditalia.com/wp-content/uploads/2020/03/tornado.jpg", "meta_img": "https://lavoceditalia.com/wp-content/uploads/2020/03/tornado.jpg", "images": ["https://www.w3.org/WAI/wcag1A", "https://lavoceditalia.com/wp-content/uploads/2023/01/Skin-abbonamento-amici-seppia_V0092-scaled-1.jpg", "https://lavoceditalia.com/wp-content/uploads/2020/03/tornado.jpg", "https://lavoceditalia.com/wp-content/themes/voce2/images/logo.png"], "movies": [], "text": "NEW YORK. \u2013 Almeno 22 morti, decine di feriti e 50 mila famiglie senza luce. \u00c9 drammatico il bilancio del tornado che nella notte ha colpito la regione centrale del Tennessee, travolgendo la citt\u00e0 di Nashville.\n\nSecondo le autorit\u00e0 locali \u2013 come riporta Nbc News \u2013 i decessi sono avvenuti in almeno quattro contee, tra cui quella di Davidson, dove si trova Nashville, e ancora Putnam, Benton e Wilson. E il numero delle vittime potrebbe salire ancora come ha confermato il governatore Bill Lee, che ha dichiarato lo stato di emergenza. \u201cAbbiamo perso vite in tutto lo stato\u201d, ha spiegato, facendo sapere che oltre ai morti confermati, \u201cci sono persone scomparse\u201d. Inoltre, una prima stima parla di circa 45 edifici crollati.\n\n\u201cVoglio inviare i miei migliori auguri al grande popolo del Tennessee dopo l\u2019orrendo tornado\u201d che lo ha colpito, ha affermato il presidente americano Donald Trump, annunciando che visiter\u00e0 lo stato alla fine della settimana. \u201cStiamo laborando con i vertici statali, incluso il grande governatore Lee, per assicurarci che tutto sia fatto correttamente \u2013 ha sottolineato \u2013 La Fema \u00e8 gi\u00e0 sul campo e io ci andr\u00f2 venerd\u00ec\u201d.\n\nIl Tennessee \u00e8 uno degli stati dove si vota nel Supertuesday (in palio ci sono 64 delegati), e con decine di case ed edifici danneggiati i funzionari statali stanno facendo tutto il possibile per assicurarsi che gli elettori possano recarsi regolarmente alle urne.\n\n\u201cIeri sera \u00e8 stato un promemoria di quanto sia fragile la vita\u201d, ha detto il sindaco di Nashville John Cooper, spiegando che il personale di soccorso in citt\u00e0 sta continuando ad esaminare gli edifici crollati per garantire che non ci siano dispersi. \u201cNon \u00e8 stato possibile fermarlo\u201d, ha aggiunto.\n\nTra le zone pi\u00f9 colpite ci sono Mount Juliet e Lebanon, alla periferia della citt\u00e0. Danneggiato anche l\u2019aeroporto John C. Tune, scalo cittadino insieme al Nashville International di West Nashville. L\u2019aeroporto, che ora \u00e8 chiuso a tempo indeterminato, \u201cha subito danni significativi a causa del maltempo\u201d, ha spiegato il portavoce Kym Gerlock, precisando che diversi hangar sono stati distrutti e le linee elettriche interrotte, pur se non sono riportati feriti.\n\n(di Valeria Robecco/ANSA)", "keywords": [], "meta_keywords": [""], "tags": [], "authors": [], "publish_date": "Tue Mar  3 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "", "meta_data": {"viewport": "width=device-width, initial-scale=1", "robots": "index, follow, max-image-preview:large, max-snippet:-1, max-video-preview:-1", "og": {"locale": "it_IT", "type": "article", "title": "Un tornado devasta il Tennessee, almeno 22 i morti - La Voce d'Italia", "description": "\u00c9 uno degli stati Usa dove si vota. Bilancio destinato a salire", "url": "https://lavoceditalia.com/2020/03/03/481117/un-tornado-devasta-il-tennessee-almeno-22-i-morti/", "site_name": "La Voce d'Italia", "image": {"identifier": "https://lavoceditalia.com/wp-content/uploads/2020/03/tornado.jpg", "width": 395, "height": 275, "type": "image/jpeg"}}, "article": {"publisher": "https://www.facebook.com/voce.com.ve/", "published_time": "2020-03-03T20:04:16+00:00"}, "author": "Redazione", "twitter": {"card": "summary_large_image", "creator": "@voceditalia", "site": "@voceditalia", "label1": "Scritto da", "data1": "Redazione", "label2": "Tempo di lettura stimato", "data2": "2 minuti"}, "generator": "WordPress 6.7.2", "tec-api-version": "v1", "tec-api-origin": "https://lavoceditalia.com"}, "canonical_link": "https://lavoceditalia.com/2020/03/03/481117/un-tornado-devasta-il-tennessee-almeno-22-i-morti/"}