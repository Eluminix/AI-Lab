{"source_url": "https://www.evrensel.net", "url": "https://www.evrensel.net/haber/405197/g9-gazetecilik-orgutleri-platformu-gazetecileri-bir-an-once-tahliye-edin", "title": "G9 Gazetecilik \u00d6rg\u00fctleri Platformu: Gazetecileri bir an \u00f6nce tahliye edin", "top_image": "https://www.evrensel.net/images/840/upload/dosya/118019.jpg", "meta_img": "https://www.evrensel.net/images/840/upload/dosya/118019.jpg", "images": ["https://www.evrensel.net/images/840/upload/dosya/124191.jpg", "https://www.evrensel.net/images/840/upload/dosya/160411.jpg", "https://www.evrensel.net/img/evrensel-logo-dark.png", "https://www.evrensel.net/images/840/upload/dosya/159641.jpg", "https://www.evrensel.net/images/840/upload/dosya/160064.jpg", "https://www.evrensel.net/images/840/upload/dosya/293209.jpg", "https://www.evrensel.net/images/840/upload/dosya/293211.jpg", "https://www.evrensel.net/img/evrensel-logo-light.png", "https://www.evrensel.net/images/840/upload/dosya/158440.jpg", "https://www.evrensel.net/upload/dosya/118019.jpg", "https://www.evrensel.net/images/840/upload/dosya/118019.jpg", "https://www.evrensel.net/images/840/upload/dosya/287143.jpg", "https://www.evrensel.net/images/840/upload/dosya/292315.jpg", "https://www.evrensel.net/images/840/upload/dosya/121355.jpg", "https://mc.yandex.ru/watch/46172883"], "movies": [], "text": "G9 Gazetecilik \u00d6rg\u00fctleri Platformu bir bas\u0131n a\u00e7\u0131klamas\u0131 yay\u0131mlayarak gazetecilerin bir an \u00f6nce tahliye edilmesini istedi.\n\nAralar\u0131nda T\u00fcrkiye Gazeteciler Sendikas\u0131 (TGS), Avrupa Gazeteciler Birli\u011fi (AEJ) T\u00fcrkiye Temsilcili\u011fi, Bas\u0131n Yay\u0131n ve \u0130leti\u015fim Emek\u00e7ileri Sendikas\u0131 (Haber-Sen), \u00c7a\u011fda\u015f Gazeteciler Derne\u011fi (\u00c7GD), T\u00fcrkiye Bas\u0131n Yay\u0131n Matbaa \u00c7al\u0131\u015fanlar\u0131 Sendikas\u0131 (D\u0130SK Bas\u0131n-\u0130\u015f) ve Parlamento Muhabirleri Derne\u011finin (PMD) bulundu\u011fu G9 Gazetecilik \u00d6rg\u00fctleri Platformu Mecliste kabul edilen infaz yasas\u0131nda gazetecilerin kapsam d\u0131\u015f\u0131 b\u0131rak\u0131lmas\u0131na tepki g\u00f6sterdi.\n\nPlatform a\u00e7\u0131klamas\u0131nda \u201cAnayasa Mahkemesinin, bu haliyle toplumsal vicdanda ciddi yaralar a\u00e7an d\u00fczenlemeyi; sadece haber yazd\u0131\u011f\u0131, halk\u0131n haber alma hakk\u0131 do\u011frultusunda g\u00f6rev yapt\u0131\u011f\u0131 i\u00e7in cezaevinde bulunan meslekta\u015flar\u0131m\u0131z a\u00e7\u0131s\u0131ndan \u2018e\u015fitlik ilkesi\u2019ni esas al\u0131p, tahliyelerin yolunu a\u00e7mas\u0131n\u0131 beklemekteyiz\u201d dedi.\n\n\"KANUN \u00d6N\u00dcNDE E\u015e\u0130TL\u0130K \u0130LKES\u0130NE AYKIRI\"\n\nA\u00e7\u0131klamada d\u00fczenlemenin Anayasa\u2019n\u0131n \u201cKanun \u00f6n\u00fcnde e\u015fitlik\u201d ba\u015fl\u0131kl\u0131 10\u2019uncu maddesine ayk\u0131r\u0131 oldu\u011fu teklifin yasala\u015fma s\u00fcrecinde ve y\u00fcr\u00fcrl\u00fc\u011fe girmesinin ard\u0131ndan \u00e7ok say\u0131da anayasa hukuk\u00e7usu taraf\u0131ndan g\u00fcndeme getirildi\u011fi belirtildi ve \u015f\u00f6yle devam edildi:\n\n\u201cKanunu, gazetecilik mesle\u011fini ilgilendiren boyutuyla de\u011ferlendirdi\u011fimizde, d\u00fc\u015f\u00fcnce ve ifade \u00f6zg\u00fcrl\u00fc\u011f\u00fc ile bas\u0131n \u00f6zg\u00fcrl\u00fc\u011f\u00fc hakk\u0131n\u0131 kullanan gazeteci ve yazarlar\u0131n, adeta \u00f6zel kas\u0131t g\u00fcd\u00fclerek d\u0131\u015far\u0131da tutuldu\u011fu g\u00f6r\u00fclmektedir. Meslekta\u015flar\u0131m\u0131z\u0131n mesleklerini yaparken yarg\u0131land\u0131klar\u0131 T\u00fcrk Ceza Kanunu\u2019nun \u00f6rg\u00fct \u00fcyeli\u011fi ve propagandas\u0131, Ter\u00f6rle M\u00fccadele Kanunu ya da M\u0130T Kanunu\u2019na muhalefet gibi su\u00e7lamalar kapsam d\u0131\u015f\u0131na \u00e7\u0131kart\u0131l\u0131rken, \u00f6l\u00fcmc\u00fcl Covid-19 riski gerek\u00e7esiyle cezaevlerinden \u00e7\u0131kmalar\u0131 da engellenmi\u015ftir. Buna kar\u015f\u0131n h\u0131rs\u0131zl\u0131k, gasp, r\u00fc\u015fvet, yaralama, kad\u0131na \u015fiddet, cinsel dokunulmazl\u0131klara kar\u015f\u0131 i\u015flenen su\u00e7lar ve \u00e7e\u015fitli uyu\u015fturucu su\u00e7lar\u0131ndan ceza alanlar ya affedilmi\u015f ya da ge\u00e7ici olarak cezaevinden sal\u0131verilmi\u015ftir.\n\nCezaevinde bulunmamas\u0131 gereken; gazetecilik yapan, haber yazan d\u00fc\u015f\u00fcnce insanlar\u0131n\u0131n, bir de e\u015fitlik ilkesi ihlal edilerek cezaevinde tutulmaya devam edilmesi, T\u00fcrkiye demokrasisi ve hukuk devleti a\u00e7\u0131s\u0131ndan ya\u015fanan utanc\u0131n katmerlenmesi anlam\u0131 ta\u015f\u0131yacakt\u0131r. Anayasa Mahkemesi, yetki ve sorumluluklar\u0131 \u00e7er\u00e7evesinde evrensel hukuk ilkelerine uygun bir karar alarak \u00fclkeyi bu utan\u00e7tan kurtarmal\u0131d\u0131r.\u201d (MEDYA SERV\u0130S\u0130)", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "G9 Gazetecilik \u00d6rg\u00fctleri Platformu, yay\u0131mlad\u0131\u011f\u0131 bas\u0131n a\u00e7\u0131klamas\u0131yla gazetecilerin bir an \u00f6nce tahliye edilmesi \u00e7a\u011fr\u0131s\u0131 yapt\u0131.", "meta_lang": "tr", "meta_favicon": "https://www.evrensel.net/favicon.ico", "meta_data": {"language": "tr", "robots": "max-image-preview:large, index, follow", "viewport": "width=device-width, initial-scale=1.0", "theme-color": "#aa1218", "msapplication-TileColor": "#aa1218", "msapplication-TileImage": "https://www.evrensel.net/ms-icon-144x144.png", "og": {"type": "NewsArticle", "url": "https://www.evrensel.net/haber/405197/g9-gazetecilik-orgutleri-platformu-gazetecileri-bir-an-once-tahliye-edin", "locale": "tr_TR", "title": "G9 Gazetecilik \u00d6rg\u00fctleri Platformu: Gazetecileri bir an \u00f6nce tahliye edin - Evrensel", "description": "G9 Gazetecilik \u00d6rg\u00fctleri Platformu, yay\u0131mlad\u0131\u011f\u0131 bas\u0131n a\u00e7\u0131klamas\u0131yla gazetecilerin bir an \u00f6nce tahliye edilmesi \u00e7a\u011fr\u0131s\u0131 yapt\u0131.", "image": {"identifier": "https://www.evrensel.net/images/840/upload/dosya/118019.jpg", "type": "image/png", "width": 400, "height": 400}}, "google-site-verification": "akpiy7tJyte1jpy3xGtv6WzrjvIkzexdYJPh7WdxlZI", "title": "G9 Gazetecilik \u00d6rg\u00fctleri Platformu: Gazetecileri bir an \u00f6nce tahliye edin - Evrensel", "description": "G9 Gazetecilik \u00d6rg\u00fctleri Platformu, yay\u0131mlad\u0131\u011f\u0131 bas\u0131n a\u00e7\u0131klamas\u0131yla gazetecilerin bir an \u00f6nce tahliye edilmesi \u00e7a\u011fr\u0131s\u0131 yapt\u0131.", "url": "https://www.evrensel.net/haber/405197/g9-gazetecilik-orgutleri-platformu-gazetecileri-bir-an-once-tahliye-edin", "twitter": {"site": "@evrenselgzt", "card": "summary_large_image", "title": "G9 Gazetecilik \u00d6rg\u00fctleri Platformu: Gazetecileri bir an \u00f6nce tahliye edin - Evrensel", "description": "G9 Gazetecilik \u00d6rg\u00fctleri Platformu, yay\u0131mlad\u0131\u011f\u0131 bas\u0131n a\u00e7\u0131klamas\u0131yla gazetecilerin bir an \u00f6nce tahliye edilmesi \u00e7a\u011fr\u0131s\u0131 yapt\u0131.", "image": "https://www.evrensel.net/images/840/upload/dosya/118019.jpg", "app": {"name": {"googleplay": "evrensel"}, "id": {"googleplay": "net.evrensel.android"}}, "domain": "https://www.evrensel.net", "widgets": {"new-embed-design": "on", "csp": "on"}}, "apple-mobile-web-app-title": "Evrensel", "application-name": "Evrensel", "apple-itunes-app": "app-id=984477039, affiliate-data=1000l35432, app-argument=https://www.evrensel.net", "fb": {"pages": 360933977920, "app_id": 1124553000937864}, "datePublished": "2020-05-20T09:32:07+03:00", "dateModified": "2020-05-21T03:47:07+03:00", "dateCreated": "2020-05-20T09:32:07+03:00", "dateUpdated": "2020-05-21T03:47:07+03:00", "articleSection": "news", "DC.Title": "G9 Gazetecilik \u00d6rg\u00fctleri Platformu: Gazetecileri bir an \u00f6nce tahliye edin", "DC.Creator": "Evrensel gazetesi", "DC.Description": "G9 Gazetecilik \u00d6rg\u00fctleri Platformu, yay\u0131mlad\u0131\u011f\u0131 bas\u0131n a\u00e7\u0131klamas\u0131yla gazetecilerin bir an \u00f6nce tahliye edilmesi \u00e7a\u011fr\u0131s\u0131 yapt\u0131.", "DC.Publisher": "Evrensel gazetesi", "DC.Contributor": "Evrensel gazetesi", "DC.Date": "2020-05-20", "DC.Type": "Text", "DC.Format": "text/html", "DC.Source": "https://www.evrensel.net/haber/405197/g9-gazetecilik-orgutleri-platformu-gazetecileri-bir-an-once-tahliye-edin", "DC.Identifier": "https://www.evrensel.net/haber/405197/g9-gazetecilik-orgutleri-platformu-gazetecileri-bir-an-once-tahliye-edin", "DC.Language": "tr-TR"}, "canonical_link": "https://www.evrensel.net/haber/405197/g9-gazetecilik-orgutleri-platformu-gazetecileri-bir-an-once-tahliye-edin"}