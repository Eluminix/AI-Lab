{"source_url": "https://wiadomosci.onet.pl", "url": "https://wiadomosci.onet.pl/slask/koronawirus-boleslaw-piecha-zamkniecie-slaska-to-rozwazany-scenariusz/e5jl1l0", "title": "Pose\u0142 PiS: zamkni\u0119cie \u015al\u0105ska to rozwa\u017cany scenariusz", "top_image": "https://ocdn.eu/pulscms-transforms/1/DdIk9kpTURBXy9mOTYxYzlkMzYxODNmMGViMWFjMTE2ZjRlYjYzNWIzNi5qcGeTlQMAzH_NB9DNBGaTCaY5NTBiMDYGkwXNBLDNAnbeAAGhMAE/boleslaw-piecha.jpg", "meta_img": "https://ocdn.eu/pulscms-transforms/1/DdIk9kpTURBXy9mOTYxYzlkMzYxODNmMGViMWFjMTE2ZjRlYjYzNWIzNi5qcGeTlQMAzH_NB9DNBGaTCaY5NTBiMDYGkwXNBLDNAnbeAAGhMAE/boleslaw-piecha.jpg", "images": ["https://ocdn.eu/wiadomosciucs/static/logo2017svg/desktop/logo_slask.svg", "https://ocdn.eu/pulscms-transforms/1/Ligk9kpTURBXy8xZGY5MWZhMDU0MTdlZTk5MGM4MGM3ZDFhZGRhY2QyMC5wbmeSlQMAAM0HgM0EOJMFzQHgzQEO3gABoTAB", "https://ocdn.eu/pulscms-transforms/1/v6Uk9kpTURBXy9mOTYxYzlkMzYxODNmMGViMWFjMTE2ZjRlYjYzNWIzNi5qcGeTlQMAzH_NB9DNBGaTBc0EsM0CpJMJpjk1MGIwNgbeAAGhMAE/boleslaw-piecha.jpg", "https://ocdn.eu/pulscms-transforms/1/KVuk9kpTURBXy8xMWFjYjBlYzI0Y2Y5MWY5ODhlMWUxODMyODllNTY2MS5qcGeRkwXNAeDNAQ7eAAGhMAE", "https://ocdn.eu/pulscms-transforms/1/iRRk9kpTURBXy80OWE3MDc5MmI4ZjAwMDVmZTc4MDg0ZTg1YTg2M2NlMy5qcGeSlQMtzQQazRR5zQuGkwXNAeDNAQ7eAAGhMAE", "https://ocdn.eu/pulscms-transforms/1/DdIk9kpTURBXy9mOTYxYzlkMzYxODNmMGViMWFjMTE2ZjRlYjYzNWIzNi5qcGeTlQMAzH_NB9DNBGaTCaY5NTBiMDYGkwXNBLDNAnbeAAGhMAE/boleslaw-piecha.jpg", "https://ocdn.eu/pulscms-transforms/1/4ofk9kpTURBXy9kNDg4NTNkNjRjZjE2MTgyYzAwZDAzNTgwODhmZmY2ZS5qcGeSlQM7Ac0C2c0BmpMFzF873gABoTAB", "https://ocdn.eu/pulscms-transforms/1/MeQk9kpTURBXy80YWQ5YjliOGZkNWQxMTg5ZTNkMWY3MmY5YjRmZWJmYi5qcGeSlQMAzH3ND6DNCMqTBcxfO94AAaEwAQ", "https://ocdn.eu/pulscms-transforms/1/GJqk9kpTURBXy9iOWM0NmUyZDUwMTc4ZDZjNzUyOTM0MTVmOTFlY2ZiYS5wbmeSlQMAzNTNB9DNBGWTBcxfO94AAaEwAQ", "https://ocdn.eu/pulscms-transforms/1/1YYk9kuTURBXy8yODI2NzEwZS0zODg4LTQyMjEtYmI0OS1hMDhmMWMzMzY0MDUuanBlZ5KVAwDNAfrNCArNBIaTBcxfO94AAaEwAQ", "https://ocdn.eu/pulscms-transforms/1/Fc_k9kpTURBXy82ZjVmMDBlZWIwMTYzYzQ3YWUxMWNmNjQ2YTJhNDYwMC5qcGeSlQMFzH_NEmfNClyTBcxfO94AAaEwAQ", "https://ocdn.eu/wiadomosciucs/static/premium_label_big_photo.svg", "https://ocdn.eu/pulscms-transforms/1/-Xbk9kpTURBXy84NDM4YzJmODlhYTRhMTc1Y2NmYWZkODZiMmQ2Y2ZlMy5qcGeSlQMAAM0HgM0EOJMFzF873gABoTAB"], "movies": [], "text": "Tylko we wtorek w woj. \u015bl\u0105skim potwierdzono 492 zaka\u017cenia koronawirusem z 595 w ca\u0142ej Polsce. \u0141\u0105cznie w regionie odnotowano ju\u017c ponad 4 tys. zachorowa\u0144, z czego ponad 1 tys. w\u015br\u00f3d g\u00f3rnik\u00f3w. Gdy w innych cz\u0119\u015bciach kraju codzienna liczba zara\u017ce\u0144 spada, na \u015al\u0105sku w ostatnich dniach zdecydowanie ich przybywa.\n\nBoles\u0142aw Piecha w rozmowie z \"Dziennikiem Zachodnim\" potwierdza, \u017ce wariant zamkni\u0119cia regionu \"le\u017cy na stole\" w rz\u0105dowych dyskusjach. Jednocze\u015bnie uspokaja: - Bardzo wysoka zaka\u017ano\u015b\u0107 i dalsza transmisja wirusa to jedno. Ale \u017ceby wariant z blokad\u0105 zosta\u0142 wprowadzony, musieliby\u015bmy notowa\u0107 r\u00f3wnie\u017c znacz\u0105ce liczby zgon\u00f3w. Tego na razie, na szcz\u0119\u015bcie, nie ma.\n\nPose\u0142 PiS dodaje, \u017ce wprowadzenie blokady wojew\u00f3dztwa by\u0142oby skomplikowane ze wzgl\u0119du na jego zr\u00f3\u017cnicowanie. Najwi\u0119cej zaka\u017ce\u0144 jest w jego centralnej, metropolitalnej cz\u0119\u015bci i w Rybniku. - Trudno by\u0142oby wyt\u0142umaczy\u0107 w Cz\u0119stochowie czy Bielsku, \u017ce i tam konieczna jest izolacja. Odgrodzenie cz\u0119\u015bci wojew\u00f3dztwa? Te\u017c trudne, bo przecie\u017c ca\u0142e wojew\u00f3dztwo ma swoj\u0105 administracj\u0119. Nie wspominam o gospodarczych czy spo\u0142ecznych skutkach takiego rozwi\u0105zania - t\u0142umaczy polityk.\n\nCzytaj te\u017c: Prezydent Rybnika: koronawirus wszed\u0142 w tkank\u0119 miasta\n\nKoronawirus w\u015br\u00f3d g\u00f3rnik\u00f3w\n\nW zwi\u0105zku z rosn\u0105c\u0105 liczb\u0105 zaka\u017ce\u0144 koronawirusem w woj. \u015bl\u0105skim, od ubieg\u0142ego czwartku trwa wielka operacja przesiewowych test\u00f3w w\u015br\u00f3d g\u00f3rnik\u00f3w. W sumie wymaz pobrano ju\u017c od ok. 12 tys. g\u00f3rnik\u00f3w z pi\u0119ciu \u015bl\u0105skich kopal\u0144: Jankowice w Rybniku, Murcki\u2013Staszic w Katowicach, Pni\u00f3wek w Paw\u0142owicach, So\u015bnica w Gliwicach oraz Bobrek w Bytomiu.\n\n\u2013 \u015arednio oko\u0142o 17 proc. os\u00f3b, kt\u00f3re przebadano w\u015br\u00f3d g\u00f3rnik\u00f3w, to s\u0105 osoby, u kt\u00f3rych stwierdzono koronawirusa. Na szcz\u0119\u015bcie zdecydowana wi\u0119kszo\u015b\u0107 g\u00f3rnik\u00f3w przechodzi to zara\u017cenie w spos\u00f3b albo bezobjawowy, albo z bardzo niewielkimi objawami \u2013 m\u00f3wi\u0142 we wtorek wicepremier Jacek Sasin.\n\nCzytaj tak\u017ce: Jak wyt\u0142umaczy\u0107 wysok\u0105 liczb\u0119 zachorowa\u0144 na \u015al\u0105sku? [KOMENTARZ]\n\nDalszy ci\u0105g materia\u0142u pod wideo\n\n(mt)", "keywords": [], "meta_keywords": [""], "tags": [], "authors": [], "publish_date": "Wed May 13 08:26:21 2020", "summary": "", "article_html": "", "meta_description": "Blokada regionu to jeden z trzech scenariuszy rozwa\u017canych przez rz\u0105d, cho\u0107 najmniej prawdopodobny - m\u00f3wi \"Dziennikowi Zachodniemu\" Boles\u0142aw Piecha, pose\u0142 PiS ze \u015al\u0105ska i by\u0142y minister zdrowia. Na \u015al\u0105sku odnotowano najwi\u0119cej zachorowa\u0144 na koronawirusa w kraju, a liczba zaka\u017conych w ostatnich dniach gwa\u0142townie wzros\u0142a.", "meta_lang": "pl", "meta_favicon": "https://ocdn.eu/wiadomosciucs/favicons/favicon-16x16.png", "meta_data": {"viewport": "width=device-width, initial-scale=1.0, maximum-scale=1.0, user-scalable=no", "referrer": "unsafe-url", "DC.Identifier": "41135579-784a-4eef-b8c0-faa8883b5f40", "pkg-uuid": "41135579-784a-4eef-b8c0-faa8883b5f40", "detailType": "article", "serviceUuid": "b177a2c9-166f-4113-9b28-185bbe554807", "robots": "max-image-preview:large", "description": "Blokada regionu to jeden z trzech scenariuszy rozwa\u017canych przez rz\u0105d, cho\u0107 najmniej prawdopodobny - m\u00f3wi \"Dziennikowi Zachodniemu\" Boles\u0142aw Piecha, pose\u0142 PiS ze \u015al\u0105ska i by\u0142y minister zdrowia. Na \u015al\u0105sku odnotowano najwi\u0119cej zachorowa\u0144 na koronawirusa w kraju, a liczba zaka\u017conych w ostatnich dniach gwa\u0142townie wzros\u0142a.", "og": {"title": "Pose\u0142 PiS: zamkni\u0119cie \u015al\u0105ska to rozwa\u017cany scenariusz", "description": "Blokada regionu to jeden z trzech scenariuszy rozwa\u017canych przez rz\u0105d, cho\u0107 najmniej prawdopodobny - m\u00f3wi \"Dziennikowi Zachodniemu\" Boles\u0142aw Piecha, pose\u0142 PiS ze \u015al\u0105ska i by\u0142y minister zdrowia. Na \u015al\u0105sku odnotowano najwi\u0119cej zachorowa\u0144 na koronawirusa w kraju, a liczba zaka\u017conych w ostatnich dniach gwa\u0142townie wzros\u0142a.", "image": {"identifier": "https://ocdn.eu/pulscms-transforms/1/DdIk9kpTURBXy9mOTYxYzlkMzYxODNmMGViMWFjMTE2ZjRlYjYzNWIzNi5qcGeTlQMAzH_NB9DNBGaTCaY5NTBiMDYGkwXNBLDNAnbeAAGhMAE/boleslaw-piecha.jpg", "width": 1200, "height": 630, "type": "image/jpeg"}, "url": "https://wiadomosci.onet.pl/slask/koronawirus-boleslaw-piecha-zamkniecie-slaska-to-rozwazany-scenariusz/e5jl1l0", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-05-13 08:26:21+0200"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "Blokada regionu to jeden z trzech scenariuszy rozwa\u017canych przez rz\u0105d, cho\u0107 najmniej prawdopodobny - m\u00f3wi \"Dziennikowi Zachodniemu\" Boles\u0142aw Piecha, pose\u0142 PiS ze \u015al\u0105ska i by\u0142y minister zdrowia. Na \u015al\u0105sku odnotowano najwi\u0119cej zachorowa\u0144 na koronawirusa w kraju, a liczba zaka\u017conych w ostatnich dniach gwa\u0142townie wzros\u0142a.", "title": "Pose\u0142 PiS: zamkni\u0119cie \u015al\u0105ska to rozwa\u017cany scenariusz", "site": "OnetWiadomosci", "image": "https://ocdn.eu/pulscms-transforms/1/aDzktkpTURBXy9mOTYxYzlkMzYxODNmMGViMWFjMTE2ZjRlYjYzNWIzNi5qcGeSlQMAzH_NB9DNBGaTBc0EsM0CWA"}}, "canonical_link": "https://wiadomosci.onet.pl/slask/koronawirus-boleslaw-piecha-zamkniecie-slaska-to-rozwazany-scenariusz/e5jl1l0"}