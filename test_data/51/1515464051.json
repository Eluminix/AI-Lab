{"source_url": "https://www.ilfattoquotidiano.it", "url": "https://www.ilfattoquotidiano.it/2020/02/08/primarie-dem-in-iowa-buttigieg-vince-con-un-distacco-dello-01-no-alle-ricette-estreme-ma-sanders-ridistribuire-la-ricchezza/5700070/", "title": "Primarie dem, in Iowa Buttigieg vince con un distacco dello 0,1%: \u201cNo alle ricette estreme\u201d. Ma Sanders: \u201cRidistribuire la ricchezza\u201d", "top_image": "https://st.ilfattoquotidiano.it/wp-content/uploads/2020/02/08/collage-primarie.jpg", "meta_img": "https://st.ilfattoquotidiano.it/wp-content/uploads/2020/02/08/collage-primarie.jpg", "images": ["https://st.ilfattoquotidiano.it/wp-content/themes/ifq-2025/assets/img/fq-www/icon-social-linkedin.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-alt-arrow-down-white.svg", "https://st.ilfattoquotidiano.it/wp-content/uploads/2025/01/15/alberto-trentini-1200-72x72.jpg", "https://st.ilfattoquotidiano.it/wp-content/uploads/2025/05/16/23376482_medium-90x90.jpg", "https://st.ilfattoquotidiano.it/wp-content/uploads/2020/02/08/collage-primarie.jpg", "https://st.ilfattoquotidiano.it/wp-content/themes/ifq-2025/assets/img/fq-www/icon-arrow-left-white.svg", "https://st.ilfattoquotidiano.it/wp-content/uploads/2025/05/16/papi-incoronazione-90x90.jpg", "https://st.ilfattoquotidiano.it/wp-content/themes/ifq-2025/assets/img/fq-www/icon-social-facebook-black.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-menu-desktop.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-social-instagram.svg", "https://st.ilfattoquotidiano.it/wp-content/uploads/2025/01/14/banner-big-fondo-pagina-1.png", "https://st.ilfattoquotidiano.it/wp-content/themes/ifq-2025/assets/img/fq-www/icon-alt-arrow-right-red.svg", "https://st.ilfattoquotidiano.it/wp-content/uploads/2025/01/28/TWMDB-1.gif", "https://st.ilfattoquotidiano.it/wp-content/themes/ifq-2025/assets/img/fq-www/logo-seif.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-social-facebook.svg", "https://st.ilfattoquotidiano.it/wp-content/themes/ifq-2025/assets/img/fq-www/logo-millennium.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-share.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-social-messenger.svg", "https://st.ilfattoquotidiano.it/wp-content/uploads/2025/05/16/Die-Welt-1-90x90.jpg", "https://st.ilfattoquotidiano.it/wp-content/themes/ifq-2025/assets/img/fq-www/icon-user.svg", "https://st.ilfattoquotidiano.it/wp-content/themes/ifq/assets/img/banner-abbonati-red.png", "https://st.ilfattoquotidiano.it/wp-content/themes/ifq-2025/assets/img/fq-www/icon-arrow-right-up-white.svg", "https://st.ilfattoquotidiano.it/wp-content/uploads/2020/02/04/buttigieg-1200-330x173.jpg", "https://st.ilfattoquotidiano.it/wp-content/uploads/2025/05/16/starmer_Ue-90x90.jpg", "https://st.ilfattoquotidiano.it/wp-content/img/autori/MGrimaldi.jpg", "https://st.ilfattoquotidiano.it/wp-content/themes/ifq-2025/assets/img/fq-www/icon-arrow-right.svg", "https://st.ilfattoquotidiano.it/wp-content/uploads/2024/09/13/LollobrigidaCaccia-330x173.jpg", "https://st.ilfattoquotidiano.it/wp-content/uploads/2015/01/icona-sidebar-300-1.png", "https://st.ilfattoquotidiano.it/wp-content/themes/ifq-2025/assets/img/fq-www/logo-ifq.svg", "https://st.ilfattoquotidiano.it/wp-content/img/autori/MNatangelo.jpg", "https://st.ilfattoquotidiano.it/wp-content/themes/ifq-2025/assets/img/fq-www/logo-fq-blog.svg", "https://www.ilfattoquotidiano.it/wp-content/themes/ifq-2019/assets/img/png/adnkronos_logo_full.png", "https://st.ilfattoquotidiano.it/wp-content/img/autori/MCavallini.jpg", "https://st.ilfattoquotidiano.it/wp-content/themes/ifq-2025/assets/img/fq-www/icon-social-x.svg", "https://st.ilfattoquotidiano.it/wp-content/uploads/2025/05/16/med-1200x630-34-90x90.jpg", "https://st.ilfattoquotidiano.it/wp-content/themes/ifq-2025/assets/img/fq-www/logo-ifq-it.svg", "https://st.ilfattoquotidiano.it/wp-content/img/autori/BSostenitore.jpg", "https://st.ilfattoquotidiano.it/wp-content/img/autori/Diwan.jpg", "https://st.ilfattoquotidiano.it/wp-content/themes/ifq-2025/assets/img/fq-www/icon-social-whatsapp-black.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-alt-arrow-down-small.svg", "https://st.ilfattoquotidiano.it/wp-content/uploads/2025/05/10/COVER-MILL-90-WEB-1.png", "https://st.ilfattoquotidiano.it/wp-content/themes/ifq-2025/assets/img/fq-www/icon-comments.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-social-x-black.svg", "https://st.ilfattoquotidiano.it/wp-content/themes/ifq-2025/assets/img/fq-www/logo-strillone.svg", "https://st.ilfattoquotidiano.it/wp-content/themes/ifq-2025/assets/img/fq-www/logo-ifq-it-white.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-search.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-alt-arrow-right.svg", "https://st.ilfattoquotidiano.it/wp-content/uploads/2020/02/08/collage-primarie-690x362.jpg", "https://st.ilfattoquotidiano.it/wp-content/themes/ifq-2025/assets/img/fq-www/icon-arrow-left.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-arrow-right-white.svg", "https://www.ilfattoquotidiano.it/wp-content/themes/ifq-2019/assets/img/png/adnkronos_logo.png", "https://st.ilfattoquotidiano.it/wp-content/uploads/2025/05/02/med-1200x630-38-90x90.jpg", "https://st.ilfattoquotidiano.it/wp-content/img/autori/ALeggieri.jpg", "https://st.ilfattoquotidiano.it/wp-content/themes/ifq-2025/assets/img/fq-www/icon-social-telegram.svg", "https://st.ilfattoquotidiano.it/wp-content/themes/ifq-2025/assets/img/fq-www/icon-arrow-right-up.svg"], "movies": [], "text": "Il dibattito ormai \u00e8 spaccato fra la linea radicale del senatore - \"pensiamo ai lavoratori, non ai miliardati\" - e quella centrista dettata dal giovane ex sindaco di South Bend, che \u00e8 stato accusato di accettare soldi per la sua campagna da finanziatori miliardari. Sembrano in difficolt\u00e0 Biden e Warren, che arrancano nei sondaggi\n\nUna narrativa diversa che ha portato per\u00f2 a risultati simili. Nella prima tappa delle primarie democratiche per scegliere il candidato alla Casa Bianca, Pete Buttigieg ha vinto con un lievissimo vantaggio su Bernie Sanders: 26,2% contro il 26,1%. In Iowa \u00e8 stato scrutinato il 100% delle preferenze, al termine di una consultazione carica di polemiche per i malfunzionamenti dei sistemi di voto e la lentezza del conteggio. Tanto che la Commissione nazionale dei democratici ha parlato di \u201cincoerenza\u201d dei risultati, chiedendo ai membri del partito dell\u2019Iowa di iniziare immediatamente un riconteggio dei voti. Sta di fatto che l\u2019ex sindaco di South Bend e il senatore sono al momento i leader delle primarie. La senatrice Elizabeth Warren \u00e8 arrivata terza con il 18%, seguita dall\u2019ex vice presidente Joe Biden col 15,8%. Quinta la senatrice Amy Klobuchar col 12,3%.\n\nIl dibattito ormai \u00e8 spaccato fra la linea centrista dettata da Buttigieg e quella pi\u00f9 radicale di Sanders. Lo scontro tra il \u201cmoderato\u201d ex sindaco e il senatore \u201csocialista democratico\u201d ha segnato tutto il confronto sul palco nella serata di venerd\u00ec. Il giovane Buttigieg ha detto che \u201cbisogna voltare pagina, questo \u00e8 il momento\u201d, ma riferendosi a Sanders ha aggiunto che \u201cbisogna per\u00f2 rinunciare alle ricette estreme per unire il Paese\u201d. E ha continuato affermando che bisogna \u201ccercare di unire pi\u00f9 gente possibile, mentre qui qualcuno sta dicendo che se non sei estremo sei fuori, o a modo mio o niente\u201d. La risposta del senatore \u00e8 stata tranchant: \u201cPer unire il Paese serve un\u2019agenda che guarda a chi \u00e8 in difficolt\u00e0 e che ridistribuisca la ricchezza in mano all\u20191% della popolazione americana\u201d. Secondo Sanders \u201cil modo per tenere unita la gente \u00e8 presentare un\u2019agenda che funziona per i lavoratori di questo Paese, non per la classe dei miliardari\u201c. Ma anche l\u2019ex vicepresidente Joe Biden lo ha attaccato, accusandolo di proporre un programma dai costi irrealistici.\n\nL\u2019ultimo sondaggio di Nbc d\u00e0 \u201cMayor Pete\u201d e \u201csocialist\u201d Bernie avanti anche in New Hampshire, la prossima tappa delle primarie (11 febbraio). Dati che mettono in difficolt\u00e0 Joe Biden, dell\u2019ala pi\u00f9 moderata, ed Elizabeth Warren, di quella pi\u00f9 radicale. Biden \u00e8 andato all\u2019attacco del senatore Sanders (\u201c\u00e8 una brava persona ma \u00e8 un socialista\u201d) e del giovane Buttigieg, a cui ha imputato \u201cinesperienza\u201c. \u201cNon possiamo risolvere le cose guardando sempre indietro\u201d, \u00e8 stata la replica di Buttigieg. E quando l\u2019ex vicepresidente ha sottolineato come \u201cle politiche del passato non sono poi sempre cos\u00ec male\u201d, riferendosi soprattutto agli anni della presidenza Obama, l\u2019ex sindaco non ha esitato: \u201cQuegli obiettivi raggiunti sono stati fenomenali perch\u00e9 quello era il momento giusto. Ma ora dobbiamo confrontarci con questo momento, col presente. E questo momento \u00e8 diverso\u201d. E si \u00e8 preso gli applausi del pubblico.\n\nMa Buttigieg non \u00e8 stato solo tacciato di inesperienza. I due candidati pi\u00f9 radicali Sanders e Warren lo hanno accusato di accettare soldi per la sua campagna da finanziatori miliardari. L\u2019ex sindaco ha replicato sottolineando come l\u2019obiettivo \u00e8 battere Donald Trump, la cui campagna dipende da da una enorme macchina che raccoglie denaro: \u201cI democratici non possono tirarsi fuori da donazioni che li possono aiutare a battere Trump\u201d.\n\nInoltre, Biden ha fatto un\u2019ammissione che a pochissimi giorni dal nuovo voto ha lasciato tutti a bocca aperta, riconoscendo di aver preso una batosta in Iowa e aggiungendo che probabilmente sar\u00e0 cos\u00ec anche in New Hampshire. Si rifar\u00e0 in altri Stati, il suo ragionamento. Sempre che, commentano molti osservatori, ce ne sar\u00e0 ancora il tempo. Due i momenti di grande unit\u00e0 nella serata. Quando Biden ha chiesto e ottenuto dalla platea la standing ovation per i funzionari cacciati da Donald Trump perch\u00e9 hanno testimoniato nell\u2019inchiesta per l\u2019impeachment. E poi quando Sanders si \u00e8 elegantemente rifiutato di commentare le critiche nei suoi confronti da parte di Hillary Clinton (\u201cBernie non piace a nessuno\u201d) e l\u2019ex vicepresidente si \u00e8 avvicinato al senatore stringendolo in un abbraccio affettuoso.", "keywords": [], "meta_keywords": [""], "tags": ["Guerra Russia Ucraina", "Primarie Usa", "Salone del Libro di Torino", "Striscia di Gaza", "Eurovision Song Contest", "Usa", "Internazionali di Tennis", "Delitto Garlasco", "Papa Leone XIV"], "authors": ["F. Q.", "Antonio Leggieri", "Massimo Cavallini", "Mario Natangelo", "Marco Grimaldi", "Attivista E Deputato", "Alleanza Verdi Sinistra", "I Post Scritti Dai Lettori", "Politica", "Economia E Cultura Del Grande Mediterraneo"], "publish_date": "Sat Feb  8 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://st.ilfattoquotidiano.it/wp-content/themes/ifq-2025/assets/icons/touch_120.png", "meta_data": {"viewport": "width=device-width, initial-scale=1", "robots": "index, follow, max-image-preview:large, max-snippet:-1, max-video-preview:-1", "og": {"locale": "it_IT", "type": "article", "title": "Primarie dem, in Iowa Buttigieg vince con un distacco dello 0,1%: \"No alle ricette estreme\". Ma Sanders: \"Ridistribuire la ricchezza\" - Il Fatto Quotidiano", "description": "Una narrativa diversa che ha portato per\u00f2 a risultati simili. Nella prima tappa delle primarie democratiche per scegliere il candidato alla Casa Bianca, Pete Buttigieg ha vinto con un lievissimo vantaggio su Bernie Sanders: 26,2% contro il 26,1%. In Iowa \u00e8 stato scrutinato il 100% delle preferenze, al termine di una consultazione carica di polemiche [\u2026]", "url": "https://www.ilfattoquotidiano.it/2020/02/08/primarie-dem-in-iowa-buttigieg-vince-con-un-distacco-dello-01-no-alle-ricette-estreme-ma-sanders-ridistribuire-la-ricchezza/5700070/", "site_name": "Il Fatto Quotidiano", "image": {"identifier": "https://st.ilfattoquotidiano.it/wp-content/uploads/2020/02/08/collage-primarie.jpg", "width": 1200, "height": 630, "type": "image/jpeg"}}, "article": {"publisher": "https://www.facebook.com/ilFattoQuotidiano", "published_time": "2020-02-08T10:30:41+00:00"}, "author": "F. Q.", "twitter": {"card": "summary_large_image", "creator": "@fattoquotidiano", "site": "@fattoquotidiano", "label1": "Written by", "data1": "F. Q.", "label2": "Est. reading time", "data2": "3 minuti"}, "fb": {"pages": 132707500076838}, "google-signin-client_id": "476465295171-69hs7d4aa94kjnmj55bnmjm8drg4dslm.apps.googleusercontent.com", "msapplication-TileImage": "https://st.ilfattoquotidiano.it/wp-content/themes/ifq-2025/assets/icons/touch_196.png"}, "canonical_link": "https://www.ilfattoquotidiano.it/2020/02/08/primarie-dem-in-iowa-buttigieg-vince-con-un-distacco-dello-01-no-alle-ricette-estreme-ma-sanders-ridistribuire-la-ricchezza/5700070/"}