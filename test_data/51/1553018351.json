{"source_url": "https://www.gunes.com", "url": "https://www.gunes.com/gundem/eski-mit-ajani-ve-fetocu-olan-enver-altaylinin-tutukluluk-halinin-devamina-karar-verildi-1066796", "title": "Eski M\u0130T ajan\u0131 ve FET\u00d6'c\u00fc olan Enver Altayl\u0131'n\u0131n tutukluluk halinin devam\u0131na karar verildi", "top_image": "https://cdnarchive.gunes.com/Documents/Gunes/images/", "meta_img": "https://cdnarchive.gunes.com/Documents/Gunes/images/", "images": ["https://cdn.gunes.com/resize/265x150/Documents/Gunes/images/2025/05/15/cumhurbaskani-erdogandan--559_2-41.jpg", "https://cdn.gunes.com/resize/406x562/Documents/Gunes/images/2025/05/16/gurme-sehir-listesinde-sa-613.jpg", "https://cdn.gunes.com/resize/265x150/Documents/Gunes/images/2025/05/16/16-mayis-2025-istanbul-cu-375_2-41.jpg", "https://cdn.gunes.com/resize/190x100/Documents/Gunes/images/2025/05/15/meteorolojiden-flas-uyari-521_2-41.jpg", "https://cdn.gunes.com/resize/190x100/Documents/Gunes/images/2025/05/15/harika-avcidan-yurek-burk-982_2-41.jpg", "https://cdn.gunes.com/resize/406x562/Documents/Gunes/images/2025/05/16/yapay-issiz-muhendisti-ku-905.jpg", "https://cdn.gunes.com/resize/406x562/Documents/Gunes/images/", "https://cdn.gunes.com/resize/190x100/Documents/Gunes/images/2025/05/15/basketbol-super-liginde-3-199_2-41.jpg", "https://www.gunes.com/img/google-news-logo.svg", "https://cdn.gunes.com/resize/400x220/Documents/Gunes/images/2025/05/15/altin-dustu-mu-cikti-mi-g-730_2-41.jpg", "https://cdn.gunes.com/resize/190x100/Documents/Gunes/images/2025/05/15/okan-buruktan-victor-osim-718_2-41.jpg", "https://cdn.gunes.com/resize/265x150/Documents/Gunes/images/2025/05/16/onderin-hadis-i-serif-ve--108_2-41.jpg", "https://cdnarchive.gunes.com/Documents/Gunes/images/", "https://cdn.gunes.com/resize/406x562/Documents/Gunes/images/2025/05/16/yildiz-asyali-ucuncu-kez--615.jpg", "https://cdn.gunes.com/resize/265x150/Documents/Gunes/images/2025/05/15/890-bin-tllik-altin-calan-441_2-41.jpg", "https://cdn.gunes.com/resize/406x562/Documents/Gunes/images/2025/05/16/yusuf-akcicek-ve-ismail-y-548.jpg", "https://www.gunes.com/images/google-play.png?v=1.1", "https://cdn.gunes.com/resize/400x220/Documents/Gunes/images/2025/05/15/selvi-boylum-al-yazmaliml-386_2-41.jpg", "https://cdn.gunes.com/resize/265x150/Documents/Gunes/images/2025/05/15/bakanliktan-10-sehre-sari-951_2-41.jpg", "https://cdn.gunes.com/resize/406x562/Documents/Gunes/images/2025/05/15/selvi-boylum-al-yazmaliml-386.jpg", "https://cdn.gunes.com/resize/190x100/Documents/Gunes/images/2025/05/15/1-ton-250-kilogramlik-dev-283_2-41.jpg", "https://img3.aksam.com.tr/folders/app-gallery.jpg", "https://cdnarchive.gunes.com/Documents/Gunes/images/2020/03/19/b224e5e5-3eea-4f79-89b7-d9d1748b84b5.jpg", "https://cdn.gunes.com/resize/406x562/Documents/Gunes/images/2025/05/16/olmek-istedigi-iddia-edil-905.jpg", "https://cdn.gunes.com/resize/406x562/Documents/Gunes/images/2025/05/16/murat-dalkilic-11-burun-a-806.jpg", "https://cdn.gunes.com/resize/406x562/Documents/Gunes/images/2025/05/16/super-ligde-haftanin-perd-166.jpg", "https://cdn.gunes.com/resize/265x150/Documents/Gunes/images/2025/05/15/emine-erdogandan-uluslara-323_2-41.jpg", "https://cdn.gunes.com/resize/190x100/Documents/Gunes/images/2025/05/15/siyah-kalp-dizisi-final-y-458_2-41.jpg", "https://cdn.gunes.com/resize/400x220/Documents/Gunes/images/2025/05/15/bakanliktan-10-sehre-sari-951_2-41.jpg", "https://cdnarchive.gunes.com/Documents/Gunes/images/resize/816x459/Documents/Gunes/images/", "https://cdn.gunes.com/resize/265x150/Documents/Gunes/images/2025/05/14/50-metreden-sarampole-ucm-725_2-41.jpg", "https://cdn.gunes.com/resize/265x150/Documents/Gunes/images/2025/05/15/son-dakika-haberleri-kony-895_2-41.jpg", "https://cdn.gunes.com/resize/406x562/Documents/Gunes/images/2025/05/16/fenomen-ogretmen-siber-zo-399.jpg", "https://www.gunes.com/images/apple-store.png", "https://cdn.gunes.com/resize/265x150/Documents/Gunes/images/2025/05/15/meteorolojiden-flas-uyari-521_2-41.jpg"], "movies": [], "text": "Eski M\u0130T mensubu Enver Altayl\u0131'n\u0131n da aras\u0131nda bulundu\u011fu 4 san\u0131kl\u0131 Fetullah\u00e7\u0131 Ter\u00f6r \u00d6rg\u00fct\u00fc (FET\u00d6) davas\u0131n\u0131n ilk duru\u015fmas\u0131 g\u00f6r\u00fcld\u00fc. Mahkeme heyeti, Altayl\u0131, Bar\u0131ner ve Y\u0131lmaz'\u0131n tutukluluk hallerinin devam\u0131na h\u00fckmetti.\n\nAnkara 16. A\u011f\u0131r Ceza Mahkemesinde g\u00f6r\u00fclen davan\u0131n ilk duru\u015fmas\u0131nda tutuklu san\u0131klar Enver Altayl\u0131, Mehmet Bar\u0131ner ve Metin Can Y\u0131lmaz ile tutuklu bulunduklar\u0131 cezaevlerinden Ses ve G\u00f6r\u00fcnt\u00fcl\u00fc Bili\u015fim Sistemi vas\u0131tas\u0131yla ba\u011flant\u0131 kuruldu. Baz\u0131 san\u0131k avukatlar\u0131 ise mazeret bildirerek duru\u015fmaya kat\u0131lmad\u0131.\n\nSan\u0131k savunmas\u0131n\u0131n al\u0131nmad\u0131\u011f\u0131, tutuklu san\u0131klar hakk\u0131nda tutukluluk incelemesinin yap\u0131ld\u0131\u011f\u0131 duru\u015fmada, san\u0131klar tahliye taleplerini mahkeme heyetine iletti.\n\nYap\u0131lan m\u00fczakerenin ard\u0131ndan mahkeme heyeti, Altayl\u0131, Bar\u0131ner ve Y\u0131lmaz'\u0131n tutukluluk hallerinin devam\u0131na h\u00fckmetti.\n\nGelecek duru\u015fma 30 Nisan'da g\u00f6r\u00fclecek.\n\n\u0130ddianameden\n\nAnkara Cumhuriyet Ba\u015fsavc\u0131l\u0131\u011f\u0131nca haz\u0131rlanan iddianamede san\u0131klardan Mehmet Bar\u0131ner'in FET\u00d6 mensubu oldu\u011fu ve \"Mustafa\" kod ad\u0131yla faaliyet y\u00fcr\u00fctt\u00fc\u011f\u00fc belirtildi. Bar\u0131ner'in faaliyetlerini M\u0130T'te \u0130ran masas\u0131nda g\u00f6rev yapt\u0131\u011f\u0131 d\u00f6nemde de s\u00fcrd\u00fcrd\u00fc\u011f\u00fc, 1 Aral\u0131k 2016'da kamu g\u00f6revinden ihra\u00e7 edildi\u011fi bildirildi.\n\nBar\u0131ner'in, Altayl\u0131'n\u0131n damad\u0131 Metin Can Y\u0131lmaz ile \u00fcniversiteden tan\u0131\u015ft\u0131klar\u0131 aktar\u0131lan iddianamede, Altayl\u0131 ve Y\u0131lmaz'\u0131n, Bar\u0131ner'i yurt d\u0131\u015f\u0131na \u00e7\u0131karmaya \u00e7al\u0131\u015ft\u0131klar\u0131 kaydedildi. Bar\u0131ner'in yurt d\u0131\u015f\u0131na \u00e7\u0131kar\u0131lmas\u0131yla ABD'deki Halkbank davas\u0131n\u0131 manip\u00fclatif \u015fekilde etkilenmesinin ama\u00e7land\u0131\u011f\u0131 anlat\u0131ld\u0131.\n\n\u0130ddianamede, Altayl\u0131'ya, \"ter\u00f6r \u00f6rg\u00fct\u00fc y\u00f6neticili\u011fi\" ve \"siyasi ve askeri casusluk\", Y\u0131lmaz ve Bar\u0131ner'e ise \"ter\u00f6r \u00f6rg\u00fct\u00fc \u00fcyeli\u011fi\" ve \"siyasi ve askeri casusluk\" su\u00e7lamalar\u0131 y\u00f6netiliyor. Altayl\u0131'n\u0131n 30 y\u0131ldan 42 y\u0131l 6 aya kadar, Y\u0131lmaz ve Bar\u0131ner'in ise 22 y\u0131l 6'\u015far aydan 35'er y\u0131la kadar hapisleri isteniyor.\n\nAltayl\u0131'n\u0131n FET\u00d6 mensuplar\u0131n\u0131n yurt d\u0131\u015f\u0131na \u00e7\u0131kar\u0131lmas\u0131 i\u00e7in damad\u0131n\u0131n yan\u0131 s\u0131ra T\u00fcrkiye ve Almanya vatanda\u015f\u0131 Ali Serhat Il\u0131cak ile birlikte hareket etti\u011fi aktar\u0131lan iddianamede, Il\u0131cak'\u0131n Mu\u011fla'da temas kurdu\u011fu tutuksuz san\u0131k Seda Chamatzoglou'nun ise \"\u00f6rg\u00fct \u00fcyesi olmamakla birlikte bilerek ve isteyerek \u00f6rg\u00fcte yard\u0131m etmek\" su\u00e7undan 1 y\u0131l 6 aydan 4 y\u0131la kadar hapsi talep ediliyor.\n\nAA", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Eski M\u0130T mensubu Enver Altayl\u0131'n\u0131n da aras\u0131nda bulundu\u011fu 4 san\u0131kl\u0131 Fetullah\u00e7\u0131 Ter\u00f6r \u00d6rg\u00fct\u00fc (FET\u00d6) davas\u0131n\u0131n ilk duru\u015fmas\u0131 g\u00f6r\u00fcld\u00fc. Mahkeme heyeti, Altayl\u0131, Bar\u0131ner ve Y\u0131lmaz'\u0131n tutukluluk hallerinin devam\u0131na h\u00fckmetti.)", "meta_lang": "en", "meta_favicon": "/img/favicon.ico?v=1.0", "meta_data": {"viewport": "width=device-width, initial-scale=1.0", "title": "Eski M\u0130T ajan\u0131 ve FET\u00d6'c\u00fc olan Enver Altayl\u0131'n\u0131n tutukluluk halinin devam\u0131na karar verildi", "description": "Eski M\u0130T mensubu Enver Altayl\u0131'n\u0131n da aras\u0131nda bulundu\u011fu 4 san\u0131kl\u0131 Fetullah\u00e7\u0131 Ter\u00f6r \u00d6rg\u00fct\u00fc (FET\u00d6) davas\u0131n\u0131n ilk duru\u015fmas\u0131 g\u00f6r\u00fcld\u00fc. Mahkeme heyeti, Altayl\u0131, Bar\u0131ner ve Y\u0131lmaz'\u0131n tutukluluk hallerinin devam\u0131na h\u00fckmetti.)", "og": {"title": "Eski M\u0130T ajan\u0131 ve FET\u00d6'c\u00fc olan Enver Altayl\u0131'n\u0131n tutukluluk halinin devam\u0131na karar verildi", "type": "article", "url": "https://www.gunes.com/gundem/eski-mit-ajani-ve-fetocu-olan-enver-altaylinin-tutukluluk-halinin-devamina-karar-verildi-1066796", "image": "https://cdnarchive.gunes.com/Documents/Gunes/images/", "site_name": "gunes.com", "description": "Yaz\u0131n\u0131n devam\u0131 i\u00e7in t\u0131klay\u0131n\u0131z...", "locale": "tr_TR"}, "article": {"section": {"type": "Home Page"}}, "twitter": {"card": "summary_large_image", "site": "@gunes_gazetesi", "image": {"src": "https://cdnarchive.gunes.com/Documents/Gunes/images/2020/03/19/b224e5e5-3eea-4f79-89b7-d9d1748b84b5.jpg"}, "title": "Eski M\u0130T ajan\u0131 ve FET\u00d6'c\u00fc olan Enver Altayl\u0131'n\u0131n tutukluluk halinin devam\u0131na karar verildi", "description": "Haberin devam\u0131 i\u00e7in t\u0131klay\u0131n\u0131z...", "creator": "@gunes_gazetesi", "domain": "https://www.gunes.com/gundem/eski-mit-ajani-ve-fetocu-olan-enver-altaylinin-tutukluluk-halinin-devamina-karar-verildi-1066796"}}, "canonical_link": "https://www.gunes.com/gundem/eski-mit-ajani-ve-fetocu-olan-enver-altaylinin-tutukluluk-halinin-devamina-karar-verildi-1066796"}