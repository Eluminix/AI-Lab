{"source_url": "https://wiadomosci.onet.pl", "url": "https://wiadomosci.onet.pl/swiat/donald-trump-okiem-bylego-doradcy-john-bolton-ujawnia-sensacyjne-fakty/s61bkxq", "title": "Bolton ujawnia fakty nt. Trumpa. Kilka sensacyjnych stwierdze\u0144", "top_image": "https://ocdn.eu/pulscms-transforms/1/3N7k9kpTURBXy84Yzk0N2ZlYjY0MTVkNGFmMmJhMDgxY2M4MWVmNDQwYS5qcGeTlQMAzG3NDbPNB7STCaY4MmM1NDUGkwXNBLDNAnbeAAGhMAE/donald-trump.jpg", "meta_img": "https://ocdn.eu/pulscms-transforms/1/3N7k9kpTURBXy84Yzk0N2ZlYjY0MTVkNGFmMmJhMDgxY2M4MWVmNDQwYS5qcGeTlQMAzG3NDbPNB7STCaY4MmM1NDUGkwXNBLDNAnbeAAGhMAE/donald-trump.jpg", "images": ["https://ocdn.eu/pulscms-transforms/1/CTok9kpTURBXy85NTMxYTk2YTNhODAwODUxYjNhOWNlZTcwMTE5Y2MxOC5qcGeSlQMAzJDNF3DNDTCTBcxfO94AAaEwAQ", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/wmYk9kpTURBXy9mZWNhMzViNWI2ZjYxNWRiZDlmNWFjYWRmYjM1ZDgxYi5wbmeSlQMAOc0EAM0CQJMFzQHgzQEO3gABoTAB", "https://ocdn.eu/pulscms-transforms/1/1fUk9kpTURBXy8wYWU3ZWI4NTEyNzM3MmVjMmM2MDIzZTEyZDA5YTRhZS5qcGeSlQMAAM0GKM0DdpMFzQHgzQEO3gABoTAB", "https://ocdn.eu/pulscms-transforms/1/jxYk9kpTURBXy9mZWNhMzViNWI2ZjYxNWRiZDlmNWFjYWRmYjM1ZDgxYi5wbmeSlQMAOc0EAM0CQJMFzF873gABoTAB", "https://ocdn.eu/pulscms-transforms/1/BOlk9kpTURBXy84OWRkOTBiYzk0ODM5MzU1ZmIyNzU3NTk1MWI1YjJlNC5qcGeSlQMAPs0H0M0EZZMFzQHgzQEO3gABoTAB", "https://ocdn.eu/pulscms-transforms/1/rtUk9kuTURBXy8zYWQ3ZTlhMC04YjVjLTQ1MDYtYTYxNi0xZGZkMzIwNGZiNWUuanBlZ5KVA8yhzQI2zRLfzQqdkwXMXzveAAGhMAE", "https://ocdn.eu/pulscms-transforms/1/wogk9kpTURBXy85OTIwNTBkY2Y3Y2UxZTFmNGI3NDJlMGNlYjJjOTAyOS5qcGeSlQMAzL3NF4DNDTiTBcxfO94AAaEwAQ", "https://ocdn.eu/pulscms-transforms/1/XoXk9kpTURBXy84OWRkOTBiYzk0ODM5MzU1ZmIyNzU3NTk1MWI1YjJlNC5qcGeSlQMAPs0H0M0EZZMFzF873gABoTAB", "https://ocdn.eu/pulscms-transforms/1/3xOk9kpTURBXy8wYWU3ZWI4NTEyNzM3MmVjMmM2MDIzZTEyZDA5YTRhZS5qcGeSlQMAAM0GKM0DdpMFzF873gABoTAB", "https://ocdn.eu/wiadomosciucs/static/premium_label_big_photo.svg", "https://ocdn.eu/pulscms-transforms/1/3N7k9kpTURBXy84Yzk0N2ZlYjY0MTVkNGFmMmJhMDgxY2M4MWVmNDQwYS5qcGeTlQMAzG3NDbPNB7STCaY4MmM1NDUGkwXNBLDNAnbeAAGhMAE/donald-trump.jpg", "https://ocdn.eu/pulscms-transforms/1/jnSk9kpTURBXy84Yzk0N2ZlYjY0MTVkNGFmMmJhMDgxY2M4MWVmNDQwYS5qcGeTlQMAzG3NDbPNB7STBc0EsM0CpJMJpjgyYzU0NQbeAAGhMAE/donald-trump.jpg"], "movies": [], "text": "\"The Room Where It Happened\" autorstwa Johna Boltona ma ujrze\u0107 \u015bwiat\u0142o dzienne 23 czerwca. Administracja prezydenta pr\u00f3buje wstrzyma\u0107 publikacj\u0119\n\nTre\u015b\u0107 ksi\u0105\u017cki wyciek\u0142a ju\u017c do medi\u00f3w, kt\u00f3re zwr\u00f3ci\u0142y uwag\u0119 na osiem sensacyjnych fakt\u00f3w, jakie ujawnia Bolton\n\nMimo teoretycznie napi\u0119tych relacji z Chinami Trump odby\u0142 wiele rozm\u00f3w z Xi Jinpingiem, w kt\u00f3rych znalaz\u0142 wsp\u00f3lny j\u0119zyk z przyw\u00f3dc\u0105 Komunistycznej Partii Chin\n\n\"The Room Where It Happened\" (pol. \"Pok\u00f3j, w kt\u00f3rym to si\u0119 sta\u0142o\" - red.) to zbi\u00f3r wspomnie\u0144 Johna Boltona, kt\u00f3ry od kwietnia 2018 r. do wrze\u015bnia 2019 r. pracowa\u0142 w Bia\u0142ym Domu jako doradca ds. bezpiecze\u0144stwa narodowego w administracji Donalda Trumpa. Pierwsze oficjalne doniesienia o jej powstaniu pojawi\u0142y si\u0119 w styczniu, gdy prezydent USA by\u0142 poddany procedurze impeachmentu.\n\nKsi\u0105\u017cka ma si\u0119 ukaza\u0107 23 czerwca. Ju\u017c teraz jednak do jej tre\u015bci dotar\u0142y m.in. \"New York Times\" i \"Washington Post\". Ich zdaniem w publikacji znajduje si\u0119 co najmniej osiem najbardziej zaskakuj\u0105cych informacji o prezydencie.\n\nTrump chcia\u0142 wsparcia od Chin\n\nPrezydent mia\u0142 zabiega\u0107 u samego Xi Jinpinga, aby u\u017cy\u0142 pot\u0119gi ekonomicznej ChRL, aby pom\u00f3c Trumpowi zdoby\u0107 reelekcj\u0119 w najbli\u017cszych wyborach. Oba pa\u0144stwa mia\u0142y sobie w ostatnich miesi\u0105cach sporo do zarzucenia.\n\n\"Trump i Xi dyskutowali nt. wrogo\u015bci Chin do USA. Nagle Trump zupe\u0142nie zaskakuj\u0105co zmieni\u0142 temat i zacz\u0105\u0142 m\u00f3wi\u0107 o wyborach prezydenckich. Podkre\u015bli\u0142 chi\u0144sk\u0105 pozycj\u0119 na rynku ekonomicznym i prosi\u0142 o zapewnienie, \u017ce wygra\" - pisze Bolton.\n\nTrump marzy o wi\u0119cej ni\u017c dw\u00f3ch kadencjach\n\n\"Wall Street Journal\" dotar\u0142 do fragment\u00f3w m\u00f3wi\u0105cych o tym, \u017ce Trumpowi spodoba\u0142 si\u0119 pomys\u0142 Xi Jinpinga o zlikwidowaniu limit\u00f3w kadencji prezydenta. \"Xi mia\u0142 powiedzie\u0107, \u017ce chce wsp\u00f3\u0142pracowa\u0107 z Trumpem jeszcze przez 6 lat. On odpar\u0142, \u017ce ludzie s\u0105 zdania, i\u017c konstytucyjna zasada dwukadencyjno\u015bci powinna dla niego zosta\u0107 zniesiona\" - pisze autor.\n\n\"Xi mia\u0142 doda\u0107, \u017ce w Ameryce zbyt cz\u0119sto odbywaj\u0105 si\u0119 wybory\" - dodaje.\n\nKiedy Xi powiedzia\u0142 Trumpowi w ubieg\u0142ym roku, \u017ce buduje obozy koncentracyjne dla muzu\u0142ma\u0144skich Ujgur\u00f3w, prezydent USA przyklasn\u0105\u0142 pomys\u0142owi. Wed\u0142ug relacji Boltona, mia\u0142 powiedzie\u0107, \u017ce Xi powinien kontynuowa\u0107, bo jest to jego zdaniem \"dok\u0142adnie to, co nale\u017cy zrobi\u0107\" - relacjonuje CNN.\n\nFinlandia cz\u0119\u015bci\u0105 Rosji\n\nJak twierdzi Bolton, wiedza o \u015bwiecie Donalda Trumpa r\u00f3wnie\u017c nie by\u0142a dostatecznie wysoka. W jednym przypadku mia\u0142 zapyta\u0107 by\u0142\u0105 premier Wielkiej Brytanii Theres\u0119 May: \"Posiadacie energi\u0119 atomow\u0105?\"\n\nAutor doda\u0142 tak\u017ce, \u017ce Trump mia\u0142 raz zapyta\u0107, czy Finlandia jest cz\u0119\u015bci\u0105 Rosji. Ponadto, wielokrotnie myli\u0142 nazwiska obecnego i by\u0142ych prezydent\u00f3w Afganistanu.\n\nInwazja Wenezueli?\n\nDonald Trump mia\u0142 powiedzie\u0107, \u017ce by\u0142oby \"fajnie\" dla Stan\u00f3w Zjednoczonych przej\u0105\u0107 Wenezuel\u0119, poniewa\u017c \"tak naprawd\u0119 jest cz\u0119\u015bci\u0105 USA\". W 2019 roku Trump przyzna\u0142, \u017ce rozwa\u017cy\u0142by blokad\u0119 tego kraju, aby odsun\u0105\u0107 od w\u0142adzy autokrat\u0119 Nicolasa Maduro.\n\nWenezuela mierzy si\u0119 z gigantycznym kryzysem ekonomicznym i ci\u0105g\u0142ymi starciami obywateli z w\u0142adz\u0105. Maduro zosta\u0142 oskar\u017cony o fa\u0142szerstwa wyborcze, w zwi\u0105zku z czym wiele pa\u0144stw \u015bwiata nie uznaje go za g\u0142ow\u0119 pa\u0144stwa. Departament Stanu USA za jego aresztowanie wyznaczy\u0142 15 mln dol. nagrody.\n\nInnymi zaskakuj\u0105cymi zdaniem medi\u00f3w sytuacjami by\u0142y m.in. przys\u0142ugi oferowane przyw\u00f3dcom autorytarnym, np. Recepowi Erdoganowi, pochwa\u0142y chi\u0144skich pomys\u0142\u00f3w oboz\u00f3w internowania, czy odwr\u00f3cenie medialnej uwagi od problemu s\u0142u\u017cbowych maili jego c\u00f3rki Ivanki poprzez opublikowanie o\u015bwiadczenia, w kt\u00f3rym de facto usprawiedliwia\u0142 zab\u00f3jstwo D\u017camala Chaszod\u017cd\u017ciego w 2018 r. Ponadto Trump mia\u0142 odm\u00f3wi\u0107 opublikowania o\u015bwiadczenia w 30. rocznic\u0119 masakry na Tiananmen, m\u00f3wi\u0105c, \u017ce \"nikogo to nie obchodzi\".\n\n(\"NYT\", \"Washington Post\", CNN, kw/kb)", "keywords": [], "meta_keywords": [""], "tags": [], "authors": [], "publish_date": "Thu Jun 18 05:29:17 2020", "summary": "", "article_html": "", "meta_description": "By\u0142y doradca ds. bezpiecze\u0144stwa narodowego USA John Bolton w swojej ksi\u0105\u017cce opisuje swoj\u0105 wsp\u00f3\u0142prac\u0119 z Donaldem Trumpem. Administracja prezydenta pr\u00f3bowa\u0142a zablokowa\u0107 publikacj\u0119, jednak na razie nic nie wsk\u00f3ra\u0142a. Ponadto, na tydzie\u0144 przed premier\u0105 z ksi\u0105\u017cki wyciek\u0142y sensacyjne stwierdzenia, m.in. o tym, \u017ce Trump mia\u0142 zach\u0119ca\u0107 przyw\u00f3dc\u0119 Chin do dalszego budowania oboz\u00f3w koncentracyjnych.", "meta_lang": "pl", "meta_favicon": "https://ocdn.eu/wiadomosciucs/favicons/favicon-16x16.png", "meta_data": {"viewport": "width=device-width, initial-scale=1.0, maximum-scale=1.0, user-scalable=no", "referrer": "unsafe-url", "DC.Identifier": "e543ea95-ef5d-40a8-8d69-7f099c33fd92", "pkg-uuid": "e543ea95-ef5d-40a8-8d69-7f099c33fd92", "detailType": "article", "serviceUuid": "b177a2c9-166f-4113-9b28-185bbe554807", "robots": "max-image-preview:large", "description": "By\u0142y doradca ds. bezpiecze\u0144stwa narodowego USA John Bolton w swojej ksi\u0105\u017cce opisuje swoj\u0105 wsp\u00f3\u0142prac\u0119 z Donaldem Trumpem. Administracja prezydenta pr\u00f3bowa\u0142a zablokowa\u0107 publikacj\u0119, jednak na razie nic nie wsk\u00f3ra\u0142a. Ponadto, na tydzie\u0144 przed premier\u0105 z ksi\u0105\u017cki wyciek\u0142y sensacyjne stwierdzenia, m.in. o tym, \u017ce Trump mia\u0142 zach\u0119ca\u0107 przyw\u00f3dc\u0119 Chin do dalszego budowania oboz\u00f3w koncentracyjnych.", "og": {"title": "Bolton ujawnia fakty nt. Trumpa. Kilka sensacyjnych stwierdze\u0144", "description": "By\u0142y doradca ds. bezpiecze\u0144stwa narodowego USA John Bolton w swojej ksi\u0105\u017cce opisuje swoj\u0105 wsp\u00f3\u0142prac\u0119 z Donaldem Trumpem. Administracja prezydenta pr\u00f3bowa\u0142a zablokowa\u0107 publikacj\u0119, jednak na razie nic nie wsk\u00f3ra\u0142a. Ponadto, na tydzie\u0144 przed premier\u0105 z ksi\u0105\u017cki wyciek\u0142y sensacyjne stwierdzenia, m.in. o tym, \u017ce Trump mia\u0142 zach\u0119ca\u0107 przyw\u00f3dc\u0119 Chin do dalszego budowania oboz\u00f3w koncentracyjnych.", "image": {"identifier": "https://ocdn.eu/pulscms-transforms/1/3N7k9kpTURBXy84Yzk0N2ZlYjY0MTVkNGFmMmJhMDgxY2M4MWVmNDQwYS5qcGeTlQMAzG3NDbPNB7STCaY4MmM1NDUGkwXNBLDNAnbeAAGhMAE/donald-trump.jpg", "width": 1200, "height": 630, "type": "image/jpeg"}, "url": "https://wiadomosci.onet.pl/swiat/donald-trump-okiem-bylego-doradcy-john-bolton-ujawnia-sensacyjne-fakty/s61bkxq", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-06-18 05:29:17+0200"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "By\u0142y doradca ds. bezpiecze\u0144stwa narodowego USA John Bolton w swojej ksi\u0105\u017cce opisuje swoj\u0105 wsp\u00f3\u0142prac\u0119 z Donaldem Trumpem. Administracja prezydenta pr\u00f3bowa\u0142a zablokowa\u0107 publikacj\u0119, jednak na razie nic nie wsk\u00f3ra\u0142a. Ponadto, na tydzie\u0144 przed premier\u0105 z ksi\u0105\u017cki wyciek\u0142y sensacyjne stwierdzenia, m.in. o tym, \u017ce Trump mia\u0142 zach\u0119ca\u0107 przyw\u00f3dc\u0119 Chin do dalszego budowania oboz\u00f3w koncentracyjnych.", "title": "Bolton ujawnia fakty nt. Trumpa. Kilka sensacyjnych stwierdze\u0144", "site": "OnetWiadomosci", "image": "https://ocdn.eu/pulscms-transforms/1/JoYktkpTURBXy84Yzk0N2ZlYjY0MTVkNGFmMmJhMDgxY2M4MWVmNDQwYS5qcGeSlQMAzG3NDbPNB7STBc0EsM0CWA"}}, "canonical_link": "https://wiadomosci.onet.pl/swiat/donald-trump-okiem-bylego-doradcy-john-bolton-ujawnia-sensacyjne-fakty/s61bkxq"}