{"source_url": "https://www.haberler.com", "url": "https://www.haberler.com/saglik-gorevlilerine-saldiridan-tutukalanan-3-kisi-13089292-haberi/", "title": "Sa\u011fl\u0131k g\u00f6revlilerine sald\u0131r\u0131dan tutukalanan 3 ki\u015fi, su\u00e7lamay\u0131 kabul etmedi", "top_image": "https://foto.haberler.com/haber/2020/04/05/saglik-gorevlilerine-saldiridan-tutukalanan-3-13089292_amp.jpg", "meta_img": "https://foto.haberler.com/haber/2020/04/05/saglik-gorevlilerine-saldiridan-tutukalanan-3-13089292_amp.jpg", "images": ["https://www.haberler.com/mstatic/assets/img/headerimages/magazin.svg", "https://foto.haberler.com/crop/336x185/manset/2025/05/16/erdogan-in-yapay-zekayla-olusturulan-cocukluk_18638088_31.jpg", "https://www.haberler.com/mstatic/assets/img/headerimages/twitter.svg", "https://www.haberler.com/mstatic/assets/img/whatsapp.svg", "https://www.haberler.com/mstatic/assets/img/headerimages/haberler-logo.svg", "https://foto.haberler.com/crop/336x185/manset/2025/05/16/msb-den-koruculara-yeni-is-oneren-dem-partili_18637223_18.jpg", "https://www.haberler.com/mstatic/assets/img/instagram.svg", "https://www.haberler.com/mstatic/assets/img/headerimages/iletisim-haberlercom-icon.svg", "https://www.haberler.com/mstatic/assets/img/i-time.svg", "https://www.haberler.com/mstatic/assets/img/headerimages/spor.svg", "https://foto.haberler.com/crop/336x185/manset/2025/05/16/22-vekil-istifasiyla-ara-secim-iddiasi-celik_18639989_29.jpg", "https://www.haberler.com/mstatic/assets/img/rss.svg", "https://foto.haberler.com/crop/336x185/manset/2025/05/17/istanbul-da-baris-zirvesi-ukrayna-heyeti-bir_18640164_13.jpg", "https://foto.haberler.com/crop/336x185/manset/2025/05/16/omer-celik-ten-surec-icin-dikkat-ceken-sabotaj_18639888_17.jpg", "https://www.haberler.com/mstatic/assets/img/headerimages/ekonomi.svg", "https://www.haberler.com/mstatic/assets/img/headerimages/GooglePlay.svg", "https://www.haberler.com/mstatic/assets/img/headerimages/bitcoin.svg", "https://www.haberler.com/mstatic/assets/img/dailymotion.svg", "https://www.haberler.com/mstatic/assets/img/twitter.svg", "https://foto.haberler.com/haber/2020/04/05/saglik-gorevlilerine-saldiridan-tutukalanan-3-13089292_amp.jpg", "https://www.haberler.com/mstatic/assets/img/headerimages/guncel.svg", "https://www.haberler.com/mstatic/assets/img/headerimages/icon-header-search.png", "https://www.haberler.com/mstatic/assets/img/google-news.svg", "https://www.haberler.com/mstatic/assets/img/play.svg", "https://www.haberler.com/mstatic/assets/img/youtube.svg", "https://foto.haberler.com/crop/336x185/manset/2025/05/16/sagopa-kajmer-ve-ferhat-gocer-soyledi-erdogan_18639911_39.jpg", "https://foto.haberler.com/crop/336x185/manset/2025/05/16/ayakkabisi-karsilamaya-damga-vurdu-erdogan_18637492_67.jpg", "https://foto.haberler.com/crop/336x185/manset/2025/05/16/yonetim-gemileri-yakti-zinedine-zidane_18636499_75.jpg", "https://www.haberler.com/mstatic/assets/img/headerimages/mansetler.svg", "https://www.haberler.com/mstatic/assets/img/headerimages/sondakika.svg", "https://www.haberler.com/mstatic/assets/img/headerimages/dunya.svg", "https://www.haberler.com/mstatic/assets/img/wiki.svg", "https://foto.haberler.com/crop/336x185/manset/2025/05/16/zehra-gunes-in-sarayi-her-detayi-agizlari-acik_18636731_41.jpg", "https://www.haberler.com/mstatic/assets/img/headerimages/arrow-down.svg", "https://www.haberler.com/mstatic/assets/img/facebook.svg", "https://www.haberler.com/mstatic/assets/img/headerimages/logo.svg", "https://www.haberler.com/mstatic/assets/img/headerimages/yerelhab.svg", "https://www.haberler.com/mstatic/assets/img/headerimages/icon-whatsapp.svg", "https://www.haberler.com/mstatic/assets/img/headerimages/vector.svg", "https://foto.haberler.com/crop/336x185/manset/2025/05/16/ilber-ortayli-protestocu-ogrencilerle-karsi_18635751_20.jpg", "https://www.haberler.com/mstatic/images/facebook.svg?v=2", "https://www.haberler.com/mstatic/assets/img/linkedin.svg", "https://www.haberler.com/haberler-icon-standart.png", "https://foto.haberler.com/crop/336x185/manset/2025/05/16/birlesik-arap-emirlikleri-nde-verilen-hediye_18636330_45.jpg", "https://www.haberler.com/mstatic/assets/img/headerimages/espor.svg", "https://www.haberler.com/mstatic/assets/img/headerimages/secim.svg", "https://www.haberler.com/mstatic/assets/img/appgalery.svg", "https://www.haberler.com/mstatic/assets/img/telegram.svg", "https://www.haberler.com/mstatic/assets/img/headerimages/sayfa.svg", "https://foto.haberler.com/crop/336x185/manset/2025/05/16/fenerbahce-nin-secim-tarihi-taraftarlari-cileden_18638738_97.jpg", "https://www.haberler.com/mstatic/assets/img/headerimages/finans.svg", "https://foto.haberler.com/crop/336x185/manset/2025/05/16/hayvanciligi-birakip-parasini-faize-yatiran_18636106_77.jpg", "https://foto.haberler.com/crop/336x185/manset/2025/05/16/kume-dusen-takimda-futbolcular-kacmaya-basladi_18635722_87.jpg", "https://www.haberler.com/mstatic/assets/img/headerimages/youtube.png", "https://www.haberler.com/mstatic/assets/img/appstore.svg", "https://www.haberler.com/mstatic/assets/img/headerimages/login_icon.svg", "https://www.haberler.com/mstatic/assets/img/headerimages/AppStore.svg", "https://www.haberler.com/mstatic/assets/img/headerimages/hamburger.svg", "https://www.haberler.com/mstatic/assets/img/headerimages/tumu.svg", "https://www.haberler.com/mstatic/assets/img/headerimages/hava.svg", "https://www.haberler.com/mstatic/assets/img/google-button.svg", "https://www.haberler.com/mstatic/assets/img/headerimages/yazarlar-haberlercom.svg", "https://www.haberler.com/mstatic/images/whatsapp.svg?v=2", "https://foto.haberler.com/crop/336x185/manset/2025/05/16/sokak-ortasinda-kan-donduran-olay-aracla-onunu_18636838_33.jpg", "https://www.haberler.com/mstatic/assets/img/headerimages/saglik.svg", "https://www.haberler.com/mstatic/assets/img/headerimages/AppGallery.svg", "https://www.haberler.com/mstatic/assets/img/tiktok.svg", "https://www.haberler.com/mstatic/assets/img/headerimages/ilan.svg", "data:image/gif;base64,R0lGODlhAQABAAD/ACwAAAAAAQABAAACADs=", "https://www.haberler.com/mstatic/assets/img/headerimages/anasayfa.svg", "https://foto.haberler.com/crop/336x185/manset/2025/05/17/7-universiteye-yeni-rektor_18640272_79.jpg", "https://foto.haberler.com/crop/336x185/manset/2025/05/16/israil-gece-yarisi-bomba-yagdirdi-100-den-fazla_18636002_27.jpg", "https://www.haberler.com/mstatic/assets/img/headerimages/instagram.svg", "https://www.haberler.com/mstatic/images/twitter2.svg?v=3", "https://foto.haberler.com/crop/336x185/manset/2025/05/16/eski-fbi-direktoru-nden-trump-a-suikast-cagrisi_18640051_15.jpg", "https://www.haberler.com/mstatic/assets/img/headerimages/technology.svg", "https://foto.haberler.com/crop/336x185/manset/2025/05/16/diyarbakir-da-belediyenin-son-icraati-tartisma_18636738_34.jpg", "https://www.haberler.com/mstatic/assets/img/headerimages/facebook.svg", "https://www.haberler.com/mstatic/assets/img/spotify.svg"], "movies": [], "text": "KONYA'da otomobilleriyle yapt\u0131klar\u0131 kazan\u0131n ard\u0131ndan yard\u0131mlar\u0131na gelen 112 Acil Servis'te g\u00f6revli 3 sa\u011fl\u0131k personeline sald\u0131ran ve olay\u0131n ard\u0131ndan tutuklanan Ahmet Sonkur (22), karde\u015fi \u0130smail Sonkur (20) ve arkada\u015f\u0131 Hasan R\u0131za Da\u011ftekin'in (21) ifadeleri ortaya \u00e7\u0131kt\u0131. \u015e\u00fcphelilerin poliste verdi\u011fi ifadelerin birbirleriyle \u00e7eli\u015fti\u011fi g\u00f6r\u00fcl\u00fcrken, \u00fc\u00e7 ki\u015fi de sa\u011fl\u0131k \u00e7al\u0131\u015fanlar\u0131na sald\u0131rmad\u0131klar\u0131n\u0131 ileri s\u00fcrd\u00fc. Sald\u0131r\u0131ya u\u011frayan sa\u011fl\u0131k g\u00f6revlisi Mehmet Ta\u015fp\u0131nar da o anlar\u0131 anlatarak, \"Yaral\u0131lar\u0131n yak\u0131nlar\u0131 oldu\u011funu d\u00fc\u015f\u00fcnd\u00fc\u011f\u00fcm 7-8 ki\u015fi kaza yerine gelerek, yerde bulundu\u011fum s\u0131rada bana uzun s\u00fcre tekme att\u0131lar. Arkada\u015flar\u0131m araya girerek beni kurtard\u0131lar\" dedi.\n\nKaratay il\u00e7esi Ulubatl\u0131 Hasan Mahallesi G\u00fclpembe Sokak'ta 25 Mart g\u00fcn\u00fc saat 01.30 s\u0131ralar\u0131nda \u0130smail Sonkur idaresindeki 06 REF 39 plakal\u0131 otomobil, kontrolden \u00e7\u0131karak park halindeki TIR'a \u00e7arpt\u0131. Kazada s\u00fcr\u00fcc\u00fc \u0130smail Sonkur ve ara\u00e7ta bulunan a\u011fabeyi Ahmet ve arkada\u015f\u0131 Hasan R\u0131za Da\u011ftekin yaraland\u0131. \u00c7evredekiler de ambulans \u00e7a\u011f\u0131rd\u0131. \u0130hbar \u00fczerine olay yerine gelen sa\u011fl\u0131k g\u00f6revlileri, yaral\u0131lardan Ahmet Sonkur'u sedyeyle ambulansa ta\u015f\u0131d\u0131. Ancak sedyedeki yaral\u0131 sa\u011fl\u0131k g\u00f6revlilerine sald\u0131rd\u0131. Di\u011fer yaral\u0131 Hasan R\u0131za Da\u011ftekin'in de sa\u011fl\u0131k \u00e7al\u0131\u015fanlar\u0131na sald\u0131rd\u0131\u011f\u0131 olaya, kazay\u0131 haber al\u0131p olay yerine gelen yak\u0131nlar\u0131 da kat\u0131ld\u0131. Grup, sa\u011fl\u0131k \u00e7al\u0131\u015fanlar\u0131 Zeliha Altuner (33), Mehmet Ta\u015fp\u0131nar (28) ve Ali R\u0131za \u00c7apan'\u0131 (47) darp edip, yerlerde s\u00fcr\u00fckledi. Vatanda\u015flar taraf\u0131ndan kurtar\u0131lan sa\u011fl\u0131k g\u00f6revlileri, ambulansla olay yerinden uzakla\u015ft\u0131, darp raporu al\u0131p, sald\u0131rganlardan \u015fikayet\u00e7i oldu.\n\n3 K\u0130\u015e\u0130 TUTUKLANDI\n\n3 sa\u011fl\u0131k personeline sald\u0131rd\u0131klar\u0131 i\u00e7in g\u00f6zalt\u0131na al\u0131nan ve sevk edildikleri adliyede \u00e7\u0131kar\u0131ld\u0131klar\u0131 mahkemece adli kontrol \u015fart\u0131yla serbest b\u0131rak\u0131lan Hasan R\u0131za Da\u011ftekin ve Ahmet Sonkur hakk\u0131nda Cumhuriyet Ba\u015fsavc\u0131l\u0131\u011f\u0131'n\u0131n itiraz\u0131 \u00fczerine yeniden yakalama ve g\u00f6zalt\u0131 karar\u0131 \u00e7\u0131kar\u0131ld\u0131. Bu kez Da\u011ftekin ve Sonkur ile birlikte olaya kar\u0131\u015ft\u0131\u011f\u0131 tespit edilen s\u00fcr\u00fcc\u00fc \u0130smail Sonkur da g\u00f6zalt\u0131n al\u0131nd\u0131. 3 ki\u015fi \u00e7\u0131kar\u0131ld\u0131klar\u0131 mahkemece 'G\u00f6rev yapt\u0131rmamak i\u00e7in birden fazla ki\u015fi ile birlikte direnme' ve 'kamu mal\u0131na zarar verme' su\u00e7lar\u0131ndan tutukland\u0131.\n\nSA\u011eLIK PERSONEL\u0130 DEH\u015eET ANLARINI ANLATTI\n\nSald\u0131r\u0131ya u\u011frayan sa\u011fl\u0131k g\u00f6revlisi Mehmet Ta\u015fp\u0131nar olay\u0131 \u015fu s\u00f6zlerle anlatt\u0131:\n\n\"Kaza yerine gitti\u011fimizde ben yaral\u0131 Ahmet Sonkur isimli ki\u015fiyi, Zeliha ise di\u011fer yaral\u0131y\u0131 ambulansa ald\u0131k. Yaral\u0131lar\u0131n kokusundan alkoll\u00fc olduklar\u0131 belliydi. Muayene etti\u011fim Ahmet Sonkur, hi\u00e7bir sebep yokken bana bulundu\u011fu sedye \u00fczerinden kafa att\u0131. Darbe burnuma geldi. Bu arada da bana k\u00fcf\u00fcrler ederek, 'Benim kim oldu\u011fumu biliyor musun?' dedi. Ben ambulanstan inmeye \u00e7al\u0131\u015f\u0131rken Zeliha'n\u0131n muayene etti\u011fi yaral\u0131 da bana tokat at\u0131p, s\u0131rt\u0131ma vurarak beni ambulans\u0131n d\u0131\u015f\u0131na itti. Ben yere d\u00fc\u015f\u00fcp, kapakland\u0131m. Daha sonra yaral\u0131lar\u0131n yak\u0131nlar\u0131 oldu\u011funu d\u00fc\u015f\u00fcnd\u00fc\u011f\u00fcm 7-8 ki\u015fi kaza yerine gelerek, yerde bulundu\u011fum s\u0131rada bana uzun s\u00fcre tekme att\u0131lar. Arkada\u015flar\u0131m araya girerek beni kurtard\u0131lar. Beni s\u00fcr\u00fckleyerek oradan uzakla\u015ft\u0131rd\u0131lar. Ahmet Sonkur ve di\u011fer yaral\u0131 tekrar bana sald\u0131rd\u0131. U\u00e7arak tekme att\u0131lar ve ben tekrar yere d\u00fc\u015ft\u00fcm. Yine araya girenler taraf\u0131ndan kurtar\u0131ld\u0131m. Ambulansa binerek oradan uzakla\u015ft\u0131k.\"\n\n'KAZANIN NASIL OLDU\u011eUNU HATIRLAMIYORUM'\n\n\u0130fadesinde kazan\u0131n nas\u0131l oldu\u011fu dahi hat\u0131rlamad\u0131\u011f\u0131n\u0131 belirten \u015f\u00fcphelilerden Ahmet Sonkur, kendisinin sa\u011fl\u0131k personeline sald\u0131rmad\u0131\u011f\u0131n\u0131 ileri s\u00fcrd\u00fc. Alkol kontrol\u00fcnde 1.23 promil alkoll\u00fc \u00e7\u0131kan Sonkur, \"Arkada\u015f\u0131m Hasan R\u0131za Da\u011ftekin ile merkez Karatay il\u00e7esindeki bir parkta alkol ald\u0131k. Daha sonra yan\u0131m\u0131za arabayla karde\u015fim \u0130smail geldi. Bir s\u00fcre sonra eve gitmek \u00fczere arabaya bindik. Yolda giderken kaza oldu. Ben arka koltukta oturuyordum. Kazan\u0131n nas\u0131l oldu\u011funu hat\u0131rlam\u0131yorum. Ba\u015f\u0131mdan yaralanm\u0131\u015ft\u0131m. Ara\u00e7tan \u00e7\u0131kt\u0131\u011f\u0131mda bir TIR'\u0131n orta k\u0131sm\u0131na \u00e7arpt\u0131\u011f\u0131m\u0131z\u0131 g\u00f6rd\u00fcm. Bir s\u00fcre sonra gelen ambulansa arkada\u015f\u0131m Hasan R\u0131za ile birlikte bindik. Hasan R\u0131za'y\u0131 muayene etmek istemediler. Sa\u011fl\u0131k memuru bana 'lan' dedi. Bu laf \u00fczerine aram\u0131zda arbede ya\u015fand\u0131. G\u00f6revli beni b\u0131rak\u0131p, ambulans d\u0131\u015far\u0131s\u0131na \u00e7\u0131kt\u0131ktan sonra kalabal\u0131k aras\u0131nda bir arbede oldu. Ne oldu\u011funu g\u00f6rmedim. Kalabal\u0131k grubu tan\u0131m\u0131yorum. Ancak mahallem oldu\u011fu i\u00e7in beni herkes tan\u0131yordu. Erkek g\u00f6revliyi yerde yatarken g\u00f6rd\u00fcm. Neden yerde yatt\u0131\u011f\u0131n\u0131 bilmiyorum. Sonras\u0131nda ambulansa binerek gittiler\" diye konu\u015ftu.\n\nARKADA\u015eIYLA FARKLI \u0130FADE VERD\u0130\n\nKazada yaralanan ve 0.63 promil alkoll\u00fc \u00e7\u0131kan Hasan R\u0131za Da\u011ftekin ise Ahmet Sonkur'un tam tersi bir ifade vererek \u015funlar\u0131 s\u00f6yledi:\n\n\"Olay gecesi Ahmet ve \u0130smail ile bulu\u015ftuk. \u0130smail'in s\u00fcrd\u00fc\u011f\u00fc araba ile uzun s\u00fcre dola\u015ft\u0131k. Mahalledeki bir tekel bayiinden alkol ald\u0131k. Sel\u00e7uklu il\u00e7esi Yaz\u0131r Mahallesine gittik. Orada alkol ald\u0131k. Gece saatlerinde alkol\u00fcn etkisiyle ben kendimde de\u011filken ara\u00e7 kaza yapt\u0131. Kaza sonras\u0131 Ahmet'in yaraland\u0131\u011f\u0131n\u0131 g\u00f6rd\u00fcm. Ben ve \u0130smail'de hafif \u015fekilde yaraland\u0131k. Kazadan dolay\u0131 tan\u0131mad\u0131\u011f\u0131m ki\u015filerde olay yerine gelmi\u015fti. 112 g\u00f6revlileri Ahmet'i al\u0131p hastaneye g\u00f6t\u00fcrmek istediler. Bende Ahmet ile gitmek istedim. Buna izin vermeyince sa\u011fl\u0131k personeli ile tart\u0131\u015ft\u0131k. Alkolden dolay\u0131 ne konu\u015ftu\u011fumuzu hat\u0131rlam\u0131yorum. Ahmet, bindi\u011fi ambulanstan a\u015fa\u011f\u0131 inerken 112 g\u00f6revlisi ile birlikte ara\u00e7tan a\u015fa\u011f\u0131ya d\u00fc\u015ft\u00fc. Yere d\u00fc\u015fen g\u00f6revli y\u00fcksek sesle ba\u011f\u0131rmaya ba\u015flad\u0131 ve bana tekme att\u0131. Tan\u0131mad\u0131\u011f\u0131m \u015fah\u0131slar araya girdi. G\u00f6revli sinirinden ambulans\u0131n kaportas\u0131na tekme att\u0131. 112 g\u00f6revlileri daha sonra olay yerinden ayr\u0131ld\u0131lar.\"\n\nNE OLDU\u011eUNU G\u00d6RMED\u0130M\n\nKaza sonras\u0131 olay yerinden ayr\u0131ld\u0131\u011f\u0131n\u0131 ve neler ya\u015fand\u0131\u011f\u0131n\u0131 g\u00f6rmedi\u011fini belirten \u0130smail Sonkur ise, \"A\u011fabeyim, Hasan R\u0131za Da\u011ftekin ve ben Yaz\u0131r Mahallesindeki amcam\u0131n evine gittik. A\u011fabeyim ve Hasan R\u0131za fazla miktarda alkol ald\u0131. Ben kullanmad\u0131m. Daha sonra benim s\u00fcrd\u00fc\u011f\u00fcm arabayla gezmeye \u00e7\u0131kt\u0131k. A\u011fabeyim sa\u011f \u00f6n koltukta Hasan R\u0131za ise arkada oturuyordu. Plakas\u0131n\u0131 alamad\u0131\u011f\u0131m bir ara\u00e7 aniden \u00f6n\u00fcme \u00e7\u0131k\u0131nca direksiyon hakimiyetimi kaybedip park halindeki TIR'a \u00e7arpt\u0131m. A\u011fabeyim ve arkada\u015f\u0131 yaraland\u0131. Evimiz yak\u0131n oldu\u011funu i\u00e7in ben babam\u0131 \u00e7a\u011f\u0131rmak \u00fczere eve gittim. Olay yerine geri geldi\u011fimde iki ambulans yaral\u0131lar\u0131 kald\u0131r\u0131yordu. \u0130lk gelen ambulansla a\u011fabeyim ve Hasan R\u0131za Da\u011ftekin m\u00fcnaka\u015fa ya\u015fad\u0131\u011f\u0131n\u0131 g\u00f6rd\u00fcm. Ya\u015fanan olaylar\u0131n hi\u00e7birini g\u00f6rmedim. Olay yerinde yoktum. Kimseyi darp etmedim\" diye konu\u015ftu.", "keywords": [], "meta_keywords": ["Acil Servis", "Hasan R\u0131za"], "tags": [], "authors": [], "publish_date": "Sun Apr  5 10:16:00 2020", "summary": "", "article_html": "", "meta_description": "KONYA'da otomobilleriyle yapt\u0131klar\u0131 kazan\u0131n ard\u0131ndan yard\u0131mlar\u0131na gelen 112 Acil Servis'te g\u00f6revli 3 sa\u011fl\u0131k personeline sald\u0131ran ve olay\u0131n ard\u0131ndan tutuklanan Ahmet Sonkur (22), karde\u015fi \u0130smail Sonkur (20) ve arkada\u015f\u0131 Hasan R\u0131za Da\u011ftekin'in (21) ifadeleri ortaya \u00e7\u0131kt\u0131.", "meta_lang": "tr", "meta_favicon": "https://www.haberler.com/mstatic/favicons/favicon_02.ico", "meta_data": {"viewport": "width=device-width,minimum-scale=1,initial-scale=1", "robots": "max-image-preview:large", "title": "Sa\u011fl\u0131k g\u00f6revlilerine sald\u0131r\u0131dan tutukalanan 3 ki\u015fi, su\u00e7lamay\u0131 kabul etmedi - Haberler", "description": "KONYA'da otomobilleriyle yapt\u0131klar\u0131 kazan\u0131n ard\u0131ndan yard\u0131mlar\u0131na gelen 112 Acil Servis'te g\u00f6revli 3 sa\u011fl\u0131k personeline sald\u0131ran ve olay\u0131n ard\u0131ndan tutuklanan Ahmet Sonkur (22), karde\u015fi \u0130smail Sonkur (20) ve arkada\u015f\u0131 Hasan R\u0131za Da\u011ftekin'in (21) ifadeleri ortaya \u00e7\u0131kt\u0131.", "image": "https://foto.haberler.com/haber/2020/04/05/saglik-gorevlilerine-saldiridan-tutukalanan-3-13089292_amp.jpg", "datePublished": "2020-04-05T10:16:00+0300", "dateModified": "2020-04-05T10:16:00+0300", "dateCreated": "2020-04-05T10:16:00+03:00", "dateUpdated": "2020-04-05T10:16:00+03:00", "keywords": "Acil Servis,Hasan R\u0131za", "articleSection": "news", "url": "https://www.haberler.com/guncel/saglik-gorevlilerine-saldiridan-tutukalanan-3-kisi-13089292-haberi/", "og": {"url": "https://www.haberler.com/guncel/saglik-gorevlilerine-saldiridan-tutukalanan-3-kisi-13089292-haberi/", "site_name": "Haberler", "locale": "tr_TR", "type": "article", "title": "Sa\u011fl\u0131k g\u00f6revlilerine sald\u0131r\u0131dan tutukalanan 3 ki\u015fi, su\u00e7lamay\u0131 kabul etmedi", "description": "KONYA'da otomobilleriyle yapt\u0131klar\u0131 kazan\u0131n ard\u0131ndan yard\u0131mlar\u0131na gelen 112 Acil Servis'te g\u00f6revli 3 sa\u011fl\u0131k personeline sald\u0131ran ve olay\u0131n ard\u0131ndan tutuklanan Ahmet Sonkur (22), karde\u015fi \u0130smail Sonkur (20) ve arkada\u015f\u0131 Hasan R\u0131za Da\u011ftekin'in (21) ifadeleri ortaya \u00e7\u0131kt\u0131.", "image": {"identifier": "https://foto.haberler.com/haber/2020/04/05/saglik-gorevlilerine-saldiridan-tutukalanan-3-13089292_amp.jpg", "alt": "Sa\u011fl\u0131k g\u00f6revlilerine sald\u0131r\u0131dan tutukalanan 3 ki\u015fi, su\u00e7lamay\u0131 kabul etmedi", "secure_url": "https://foto.haberler.com/haber/2020/04/05/saglik-gorevlilerine-saldiridan-tutukalanan-3-13089292_amp.jpg", "width": 1200, "height": 900, "type": "image/jpeg"}}, "article": {"published_time": "2020-04-05T10:16:00+03:00", "modified_time": "2020-04-05T10:16:00+03:00", "author": "https://www.facebook.com/Haberler", "publisher": "https://www.facebook.com/Haberler", "section": "G\u00fcncel", "tag": "[Acil Servis,Hasan R\u0131za,G\u00fcncel]", "content_tier": "free"}, "fb": {"page_id": 116642265047044, "app_id": 1094461860619988}, "twitter": {"card": "summary_large_image", "site": "@Haberler", "creator": "@Haberler", "title": "Sa\u011fl\u0131k g\u00f6revlilerine sald\u0131r\u0131dan tutukalanan 3 ki\u015fi, su\u00e7lamay\u0131 kabul etmedi", "description": "KONYA'da otomobilleriyle yapt\u0131klar\u0131 kazan\u0131n ard\u0131ndan yard\u0131mlar\u0131na gelen 112 Acil Servis'te g\u00f6revli 3 sa\u011fl\u0131k personeline sald\u0131ran ve olay\u0131n ard\u0131ndan tutuklanan Ahmet Sonkur (22), karde\u015fi \u0130smail Sonkur (20) ve arkada\u015f\u0131 Hasan R\u0131za Da\u011ftekin'in (21) ifadeleri ortaya \u00e7\u0131kt\u0131.", "image": {"identifier": "https://foto.haberler.com/haber/2020/04/05/saglik-gorevlilerine-saldiridan-tutukalanan-3-13089292_amp.jpg", "alt": "Sa\u011fl\u0131k g\u00f6revlilerine sald\u0131r\u0131dan tutukalanan 3 ki\u015fi, su\u00e7lamay\u0131 kabul etmedi"}, "url": "https://www.haberler.com/guncel/saglik-gorevlilerine-saldiridan-tutukalanan-3-kisi-13089292-haberi/", "dnt": "on", "app": {"country": "TR", "name": {"iphone": "Haberler", "ipad": "Haberler", "googleplay": "Haberler"}, "id": {"iphone": 339144085, "ipad": 339144085, "googleplay": "tr.com.yenimedya.haberler"}, "url": {"iphone": "ios-app://app.ym.haberler/http/haberler.com/guncel/saglik-gorevlilerine-saldiridan-tutukalanan-3-kisi-13089292-haberi/", "ipad": "ios-app://app.ym.haberler/http/haberler.com/guncel/saglik-gorevlilerine-saldiridan-tutukalanan-3-kisi-13089292-haberi/", "googleplay": "android-app://app.ym.haberler/http/haberler.com/guncel/saglik-gorevlilerine-saldiridan-tutukalanan-3-kisi-13089292-haberi/"}}}, "al": {"ios": {"url": "ios-app://app.ym.haberler/http/haberler.com/guncel/saglik-gorevlilerine-saldiridan-tutukalanan-3-kisi-13089292-haberi/", "app_store_id": 339144085, "app_name": "Haberler"}, "android": {"url": "android-app://app.ym.haberler/http/haberler.com/guncel/saglik-gorevlilerine-saldiridan-tutukalanan-3-kisi-13089292-haberi/", "app_name": "Haberler", "package": "tr.com.yenimedya.haberler"}, "web": {"url": "https://www.haberler.com/guncel/saglik-gorevlilerine-saldiridan-tutukalanan-3-kisi-13089292-haberi/"}}, "coinzilla": "7faddb0787375a7add3e23efa2be75c6"}, "canonical_link": "https://www.haberler.com/guncel/saglik-gorevlilerine-saldiridan-tutukalanan-3-kisi-13089292-haberi/"}