{"source_url": "https://www.birgun.net", "url": "https://www.birgun.net/haber/izmir-de-buyuksehir-calisani-koronavirusten-yasamini-yitirdi-294716", "title": "\u0130zmir'de B\u00fcy\u00fck\u015fehir \u00e7al\u0131\u015fan\u0131 koronavir\u00fcsten ya\u015fam\u0131n\u0131 yitirdi", "top_image": "https://static.birgun.net/resim/haber-detay-resim/2020/04/04/izmir-de-buyuksehir-calisani-koronavirusten-yasamini-yitirdi-710796-5.jpg", "meta_img": "https://static.birgun.net/resim/haber-detay-resim/2020/04/04/izmir-de-buyuksehir-calisani-koronavirusten-yasamini-yitirdi-710796-5.jpg", "images": ["https://static.birgun.net/images/abone_banner_light.jpg", "https://www.birgun.net/assets/images/birgun-tv-light.png", "https://www.birgun.net/assets/images/telegram.png", "https://www.birgun.net/assets/images/google-play.png", "https://www.birgun.net/assets/images/birgun-tv-dark.png", "https://mc.yandex.ru/watch/99239568", "https://www.birgun.net/assets/images/birgun-pazar-dark.png", "https://static.birgun.net/images/abone_banner_dark.jpg", "https://www.birgun.net/assets/images/facebook.png", "https://www.birgun.net/assets/images/birgun-logo-light.png", "https://www.birgun.net/assets/images/x_w.png", "https://www.birgun.net/assets/images/birgun-kitap-light.png", "https://www.birgun.net/assets/images/whatsapp.png", "https://www.birgun.net/assets/images/birgun-kitap-dark.png", "https://static.birgun.net/resim/haber-detay-resim/2020/04/04/izmir-de-buyuksehir-calisani-koronavirusten-yasamini-yitirdi-710796-5.jpg", "https://www.birgun.net/assets/images/google_news.png", "https://www.birgun.net/assets/images/bluesky.png", "https://www.birgun.net/assets/images/birgun-pazar-light.png", "https://www.birgun.net/assets/images/x.png", "https://www.birgun.net/assets/images/birgun-logo-dark.png", "https://www.birgun.net/assets/images/linkedin.png", "https://www.birgun.net/assets/images/apple-store.png"], "movies": [], "text": "\u0130zmir'de B\u00fcy\u00fck\u015fehir \u00e7al\u0131\u015fan\u0131 koronavir\u00fcsten ya\u015fam\u0131n\u0131 yitirdi\n\n\u0130zmir B\u00fcy\u00fck\u015fehir Belediyesi'ne ba\u011fl\u0131 \u0130zenerji \u015firketinde kadrolu Park ve Bah\u00e7eler Dairesi \u00e7al\u0131\u015fan\u0131 Aydo\u011fan Adag\u00fcmeli, koronavir\u00fcs nedeniyle hayat\u0131n\u0131 kaybetti.\n\nBir s\u00fcredir yo\u011fun bak\u0131mda koronavir\u00fcs tedavisi g\u00f6ren Aydo\u011fan Adag\u00fcmeli, doktorlar\u0131n t\u00fcm \u00e7abas\u0131na ra\u011fmen kurtar\u0131lamad\u0131. Adag\u00fcmeli\u2019nin vefat\u0131 \u0130zmir B\u00fcy\u00fck\u015fehir Belediyesinde b\u00fcy\u00fck \u00fcz\u00fcnt\u00fcye neden oldu.\n\n\u0130zmir B\u00fcy\u00fck\u015fehir Belediye Ba\u015fkan\u0131 Tun\u00e7 Soyer, \u201cBu k\u00fcresel salg\u0131n nedeniyle bir \u00e7al\u0131\u015fma arkada\u015f\u0131m\u0131z\u0131 kaybetmenin ac\u0131s\u0131 ve \u00fcz\u00fcnt\u00fcs\u00fcn\u00fc ya\u015f\u0131yoruz. Kendisine Allah\u2019tan rahmet, ailesi, yak\u0131nlar\u0131na, \u00e7al\u0131\u015fma arkada\u015flar\u0131na ba\u015fsa\u011fl\u0131\u011f\u0131 diliyorum\u201d dedi.\n\n\u200b'\u0130ZM\u0130R'DE KONTROLL\u00dc KARANT\u0130NAYA GE\u00c7MEK GEREK\u0130YOR'\n\nAyr\u0131ca, bug\u00fcn Fox TV'de \u00c7alar Saat program\u0131na kat\u0131lan Soyer, \u0130zmir'de al\u0131nan koronavir\u00fcs tedbirleri hakk\u0131nda a\u00e7\u0131klamalarda bulundu.\n\nToplu ta\u015f\u0131ma ara\u00e7lar\u0131nda bug\u00fcnden itibaren maskesiz seyahat edilmesine izin verilmeyece\u011fini s\u00f6yleyen Soyer, sa\u011fl\u0131k \u00e7al\u0131\u015fanlar\u0131n\u0131n evlerine gitmeden dinlenebilecekleri yurtlar ve oteller kiralad\u0131klar\u0131n\u0131 a\u00e7\u0131klad\u0131.\n\n\"Biz 40 bin haneye 400 TL'lik nakit yard\u0131m yapma karar\u0131 ald\u0131k. Pazartesi'den itibaren bunu da\u011f\u0131tmaya ba\u015flayaca\u011f\u0131z\" ifadelerini kullanan Soyer, \"Israrla s\u00f6yl\u00fcyoruz. Bir g\u00fcn daha bir saat daha ge\u00e7 kalamay\u0131z. \u0130zmir'de kontroll\u00fc karantinaya ge\u00e7mek gerekiyor\" dedi.", "keywords": [], "meta_keywords": ["belediye", "b\u00fcy\u00fck\u015fehir belediyesi", "fox tv", "izmir", "koronavir\u00fcs", "izenerji", "k\u00fcresel", "izin", "park", "salg\u0131n", "seyahat", "sa\u011fl\u0131k", "tun\u00e7 soyer", "toplu ta\u015f\u0131ma", "yard\u0131m"], "tags": [], "authors": ["Haber Merkezi"], "publish_date": null, "summary": "", "article_html": "", "meta_description": "\u0130zmir B\u00fcy\u00fck\u015fehir Belediye Ba\u015fkan\u0131 Tun\u00e7 Soyer, bir belediye \u00e7al\u0131\u015fan\u0131n\u0131n koronavir\u00fcs nedeniyle ya\u015fam\u0131n\u0131 yitirdi\u011fini a\u00e7\u0131klad\u0131", "meta_lang": "tr", "meta_favicon": "/assets/images/favicon-light.png", "meta_data": {"viewport": "width=device-width, initial-scale=1, shrink-to-fit=no", "title": "\u0130zmir'de B\u00fcy\u00fck\u015fehir \u00e7al\u0131\u015fan\u0131 koronavir\u00fcsten ya\u015fam\u0131n\u0131 yitirdi", "datePublished": "2020-04-04T12:10:00+03:00", "dateModified": "2020-04-04T12:12:07+03:00", "url": "https://www.birgun.net/haber/izmir-de-buyuksehir-calisani-koronavirusten-yasamini-yitirdi-294716", "og": {"description": "\u0130zmir B\u00fcy\u00fck\u015fehir Belediye Ba\u015fkan\u0131 Tun\u00e7 Soyer, bir belediye \u00e7al\u0131\u015fan\u0131n\u0131n koronavir\u00fcs nedeniyle ya\u015fam\u0131n\u0131 yitirdi\u011fini a\u00e7\u0131klad\u0131", "title": "\u0130zmir'de B\u00fcy\u00fck\u015fehir \u00e7al\u0131\u015fan\u0131 koronavir\u00fcsten ya\u015fam\u0131n\u0131 yitirdi", "url": "https://www.birgun.net/haber/izmir-de-buyuksehir-calisani-koronavirusten-yasamini-yitirdi-294716", "image": "https://static.birgun.net/resim/haber-detay-resim/2020/04/04/izmir-de-buyuksehir-calisani-koronavirusten-yasamini-yitirdi-710796-5.jpg", "type": "website", "site_name": "birgun.net"}, "article": {"published": "2020-04-04T12:10:00+03:00"}, "articleSection": "news", "keywords": "belediye,b\u00fcy\u00fck\u015fehir belediyesi,fox tv,izmir,koronavir\u00fcs,izenerji,k\u00fcresel,izin,park,salg\u0131n,seyahat,sa\u011fl\u0131k,tun\u00e7 soyer,toplu ta\u015f\u0131ma,yard\u0131m", "contentid": 294716, "twitter": {"url": "https://www.birgun.net/haber/izmir-de-buyuksehir-calisani-koronavirusten-yasamini-yitirdi-294716", "title": "\u0130zmir'de B\u00fcy\u00fck\u015fehir \u00e7al\u0131\u015fan\u0131 koronavir\u00fcsten ya\u015fam\u0131n\u0131 yitirdi", "description": "\u0130zmir B\u00fcy\u00fck\u015fehir Belediye Ba\u015fkan\u0131 Tun\u00e7 Soyer, bir belediye \u00e7al\u0131\u015fan\u0131n\u0131n koronavir\u00fcs nedeniyle ya\u015fam\u0131n\u0131 yitirdi\u011fini a\u00e7\u0131klad\u0131", "image": "https://static.birgun.net/resim/haber-detay-resim/2020/04/04/izmir-de-buyuksehir-calisani-koronavirusten-yasamini-yitirdi-710796-5.jpg", "card": "summary_large_image", "site": "@BirGun_Gazetesi", "domain": "https://www.birgun.net", "widgets": {"new-embed-design": "on", "csp": "on"}}, "pdate": 20200404, "utime": 20200404121207, "ptime": 20200404121000, "articleAuthor": "Haber Merkezi", "msapplication-starturl": "https://www.birgun.net", "content-language": "tr-TR", "robots": "all", "language": "Turkish", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "fb": {"pages": 119984304704521}, "application-name": "birgun.net", "revisit-after": "1 days"}, "canonical_link": "https://www.birgun.net/haber/izmir-de-buyuksehir-calisani-koronavirusten-yasamini-yitirdi-294716"}