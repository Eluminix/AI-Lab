{"source_url": "https://www.mynet.com", "url": "https://www.mynet.com/koronavirus-ingilterede-gelirini-kaybeden-ve-turkiyeye-donemeyen-ankara-anlasmalilar-neler-yasiyor-110106500808", "title": "Koronavir\u00fcs: \u0130ngiltere'de gelirini kaybeden ve T\u00fcrkiye'ye d\u00f6nemeyen Ankara Anla\u015fmal\u0131lar neler ya\u015f\u0131yor?", "top_image": "https://imgrosetta.mynet.com.tr/file/1585522/700x400.jpg", "meta_img": "https://imgrosetta.mynet.com.tr/file/1585522/700x400.jpg", "images": ["https://img7.mynet.com.tr/footer/bottom-logos/matchendirect.svg", "https://imgrosetta.mynet.com.tr/file/1585522/700x400.jpg", "https://img7.mynet.com/rosetta/microsites/express/express-logo.svg", "https://img7.mynet.com.tr/footer/send-news-ico.png", "https://imgrosetta.mynet.com.tr/file/18119016/18119016-400x400.png", "https://imgrosetta.mynet.com.tr/file/18114519/18114519-400x400.png", "https://imgrosetta.mynet.com.tr/file/18119014/18119014-400x400.png", "https://imgprofil.mynet.com.tr/genel/empty_avatar.png", "https://img7.mynet.com.tr/sana-ozel/favorites.svg", "https://imgrosetta.mynet.com.tr/file/20123780/320x184.jpg", "https://imgrosetta.mynet.com.tr/file/20123684/320x184.jpg", "data:image/png;base64,iVBORw0KGgoAAAANSUhEUgAAABgAAAAYCAYAAADgdz34AAAACXBIWXMAAAsTAAALEwEAmpwYAAAGAGlUWHRYTUw6Y29tLmFkb2JlLnhtcAAAAAAAPD94cGFja2V0IGJlZ2luPSLvu78iIGlkPSJXNU0wTXBDZWhpSHpyZVN6TlRjemtjOWQiPz4gPHg6eG1wbWV0YSB4bWxuczp4PSJhZG9iZTpuczptZXRhLyIgeDp4bXB0az0iQWRvYmUgWE1QIENvcmUgNS42LWMxNDUgNzkuMTYzNDk5LCAyMDE4LzA4LzEzLTE2OjQwOjIyICAgICAgICAiPiA8cmRmOlJERiB4bWxuczpyZGY9Imh0dHA6Ly93d3cudzMub3JnLzE5OTkvMDIvMjItcmRmLXN5bnRheC1ucyMiPiA8cmRmOkRlc2NyaXB0aW9uIHJkZjphYm91dD0iIiB4bWxuczp4bXA9Imh0dHA6Ly9ucy5hZG9iZS5jb20veGFwLzEuMC8iIHhtbG5zOnhtcE1NPSJodHRwOi8vbnMuYWRvYmUuY29tL3hhcC8xLjAvbW0vIiB4bWxuczpzdEV2dD0iaHR0cDovL25zLmFkb2JlLmNvbS94YXAvMS4wL3NUeXBlL1Jlc291cmNlRXZlbnQjIiB4bWxuczpkYz0iaHR0cDovL3B1cmwub3JnL2RjL2VsZW1lbnRzLzEuMS8iIHhtbG5zOnBob3Rvc2hvcD0iaHR0cDovL25zLmFkb2JlLmNvbS9waG90b3Nob3AvMS4wLyIgeG1wOkNyZWF0b3JUb29sPSJBZG9iZSBQaG90b3Nob3AgQ0MgMjAxOSAoTWFjaW50b3NoKSIgeG1wOkNyZWF0ZURhdGU9IjIwMjQtMDYtMTFUMTk6MjA6MzcrMDM6MDAiIHhtcDpNZXRhZGF0YURhdGU9IjIwMjQtMDYtMTFUMTk6MjA6MzcrMDM6MDAiIHhtcDpNb2RpZnlEYXRlPSIyMDI0LTA2LTExVDE5OjIwOjM3KzAzOjAwIiB4bXBNTTpJbnN0YW5jZUlEPSJ4bXAuaWlkOjA5ODM1NmFkLWM1MGYtNDk3Mi1iYzViLThjMWIyODdhYzViMiIgeG1wTU06RG9jdW1lbnRJRD0iYWRvYmU6ZG9jaWQ6cGhvdG9zaG9wOjI0MTc2NmEyLWUyMTQtMDc0Ny04NmUyLTcyN2RiNjY1OWNlYyIgeG1wTU06T3JpZ2luYWxEb2N1bWVudElEPSJ4bXAuZGlkOjQ2MmRjOGZlLTU4NzQtNGQ0Ny1iOWJhLTkzYTU0OTk4ZGZjZiIgZGM6Zm9ybWF0PSJpbWFnZS9wbmciIHBob3Rvc2hvcDpDb2xvck1vZGU9IjMiIHBob3Rvc2hvcDpJQ0NQcm9maWxlPSJzUkdCIElFQzYxOTY2LTIuMSI+IDx4bXBNTTpIaXN0b3J5PiA8cmRmOlNlcT4gPHJkZjpsaSBzdEV2dDphY3Rpb249ImNyZWF0ZWQiIHN0RXZ0Omluc3RhbmNlSUQ9InhtcC5paWQ6NDYyZGM4ZmUtNTg3NC00ZDQ3LWI5YmEtOTNhNTQ5OThkZmNmIiBzdEV2dDp3aGVuPSIyMDI0LTA2LTExVDE5OjIwOjM3KzAzOjAwIiBzdEV2dDpzb2Z0d2FyZUFnZW50PSJBZG9iZSBQaG90b3Nob3AgQ0MgMjAxOSAoTWFjaW50b3NoKSIvPiA8cmRmOmxpIHN0RXZ0OmFjdGlvbj0ic2F2ZWQiIHN0RXZ0Omluc3RhbmNlSUQ9InhtcC5paWQ6MDk4MzU2YWQtYzUwZi00OTcyLWJjNWItOGMxYjI4N2FjNWIyIiBzdEV2dDp3aGVuPSIyMDI0LTA2LTExVDE5OjIwOjM3KzAzOjAwIiBzdEV2dDpzb2Z0d2FyZUFnZW50PSJBZG9iZSBQaG90b3Nob3AgQ0MgMjAxOSAoTWFjaW50b3NoKSIgc3RFdnQ6Y2hhbmdlZD0iLyIvPiA8L3JkZjpTZXE+IDwveG1wTU06SGlzdG9yeT4gPC9yZGY6RGVzY3JpcHRpb24+IDwvcmRmOlJERj4gPC94OnhtcG1ldGE+IDw/eHBhY2tldCBlbmQ9InIiPz6eTInjAAAAsklEQVRIie2UsQ2DMBBF4yhp6KmzAhtkigzBNNmDKdiAFajpaWhemjtFMgbOJpYQypPcmLv3sWWdAy45uWa1HzHgLcsOYFl3oOFLI3ubvRZ5AbTMaeXbroAS6AJypZOapIAH0K/IlV5qowIqYDDIlUF6TAFPYIyQK6P0rga8gClBrkziCAbUO8Q+tXod4VmUOqCcv5F9VNwiav2/M53ycMPuH/B7ll7R7D0n1pzgirIHfAAzWZ+VWyFCQgAAAABJRU5ErkJggg==", "https://www.facebook.com/tr?id=3357132114429201&ev=PageView&noscript=1", "https://imgrosetta.mynet.com.tr/file/19364066/19364066-400x400.png", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyNCIgaGVpZ2h0PSIyNCIgdmlld0JveD0iMCAwIDI0IDI0Ij48cGF0aCBkPSJNMTAgMjB2LTZoNHY2aDV2LThoM0wxMiAzIDIgMTJoM3Y4eiIvPjxwYXRoIGQ9Ik0wIDBoMjR2MjRIMHoiIGZpbGw9Im5vbmUiLz48L3N2Zz4=", "https://img7.mynet.com.tr/footer/bottom-logos/mackolik.svg", "https://img7.mynet.com.tr/footer/bottom-logos/mynet.svg", "https://img7.mynet.com.tr/sana-ozel/oyun-icon.svg", "data:image/gif;base64,R0lGODdhMwG0AIABAODg4P///ywAAAAAMwG0AAAC/oSPqcvtD6OctNqLs968+w+G4kiW5omm6sq27gvH8kzX9o3n+s73/g8MCofEovGITCqXzKbzCY1Kp9Sq9YrNarfcrvcLDovH5LL5jE6r1+y2+w2Py+f0uv2Oz+v3/L7/DxgoOEhYaHiImKi4yNjo+AgZKTlJWWl5iZmpucnZ6fkJGio6SlpqeoqaqrrK2ur6ChsrO0tba3uLm6u7y9vr+wscLDxMXGx8jJysvMzc7PwMHS09TV1tfY2drb3N3e39DR4uPk5ebn6Onq6+zt7u/g4fLz9PX29/j5+vv8/f7/8PMKDAgQQLGjyIMKHChQwbOnwIMaLEiRQrWryIMaPGPo0cO3r8CDKkyJEkS5o8iTKlypUsW7p8CTOmzJk0a9q8iTOnzp08e/r8CTSo0KFEixo9ijSp0qVMmzp96rMAADs=", "https://imgrosetta.mynet.com.tr/file/18119035/18119035-400x400.png", "https://img7.mynet.com.tr/footer/bottom-logos/onedio.svg", "https://img7.mynet.com.tr/footer/bottom-logos/webtekno.svg", "https://imgrosetta.mynet.com.tr/file/11948217/640xauto.jpg", "https://img7.mynet.com/back.svg", "https://imgrosetta.mynet.com.tr/file/11867290/640xauto.jpg", "https://imgrosetta.mynet.com.tr/file/18119036/18119036-400x400.png", "https://imgrosetta.mynet.com.tr/file/18854699/18854699-400x400.png", "https://imgrosetta.mynet.com.tr/file/19460221/19460221-400x400.png", "https://img7.mynet.com.tr/haber/rosetta/bbc-title.png", "https://img7.mynet.com.tr/footer/bottom-logos/yemekcom.svg", "data:image/gif;base64,R0lGODlhAgABAIAAAAAAAAAAACH5BAEAAAAALAAAAAACAAEAAAICBAoAOw==", "https://img7.mynet.com.tr/sana-ozel/hizli-erisimi-icon.svg", "https://imgrosetta.mynet.com.tr/file/19174608/19174608-400x400.png", "https://img7.mynet.com/rosetta/assets/icons/share-icon-mobile-native-2.svg", "https://img7.mynet.com.tr/sana-ozel/favorites-icon-p.svg", "https://img7.mynet.com.tr/mynet-logo.png", "https://imgrosetta.mynet.com.tr/file/18119037/18119037-400x400.png", "https://ssc.api.bbc.com/?ns_site=bbc&c1=2&c2=19999701&b_code_ver=non-js&b_site_channel=partners&b_vs_un=ws&ns_c=UTF-8", "https://img7.mynet.com.tr/sana-ozel/mynet-ai-icon.svg", "https://www.facebook.com/tr?id=925116257506425&ev=PageView&noscript=1", "https://imgrosetta.mynet.com.tr/file/19166837/19166837-400x400.png", "https://img7.mynet.com.tr/footer/bottom-logos/mediazone.svg", "https://imgrosetta.mynet.com.tr/file/18118983/18118983-400x400.png", "https://imgrosetta.mynet.com.tr/file/18114532/18114532-400x400.png"], "movies": [], "text": "\u0130ngiltere'de 23 Mart'ta y\u00fcr\u00fcrl\u00fc\u011fe giren soka\u011fa \u00e7\u0131kma k\u0131s\u0131tlamalar\u0131ndan en fazla etkilenen gruplar aras\u0131nda Ankara Anla\u015fmas\u0131 olarak da bilinen i\u015f kurma vizesiyle son bir y\u0131l i\u00e7erisinde bu \u00fclkeye yerle\u015fen T\u00fcrkiye vatanda\u015flar\u0131 da yer al\u0131yor.\n\nBu grupta yer alanlar temel olarak iki s\u0131k\u0131nt\u0131yla kar\u015f\u0131 kar\u015f\u0131ya kald\u0131klar\u0131n\u0131 s\u00f6yl\u00fcyor.\n\nBunlardan ilkini hizmet sunduklar\u0131 \u015firketlerin koronavir\u00fcs salg\u0131n\u0131 nedeniyle hizmet s\u00f6zle\u015fmelerini iptal etmesiyle bir\u00e7o\u011funun gelir kaynaklar\u0131n\u0131 kaybetmeleri olu\u015fturuyor. \u00dcstelik Nisan 2019'dan sonra \u0130ngiltere'ye yerle\u015fenler, hen\u00fcz vergi \u00f6dememi\u015f olduklar\u0131 i\u00e7in h\u00fck\u00fcmetin a\u00e7\u0131klad\u0131\u011f\u0131 destek paketlerinden de faydalanam\u0131yor.\n\n\u0130kincisi ise, getirilen k\u0131s\u0131tlamalar nedeniyle oturum izni uzat\u0131m ba\u015fvurular\u0131n\u0131n ask\u0131ya al\u0131nmas\u0131 ve bunun do\u011furdu\u011fu belirsizlik. Ankara Anla\u015fmas\u0131 kapsam\u0131nda yap\u0131lan ba\u015fvurunun onaylanmas\u0131 halinde ilk etapta bir y\u0131ll\u0131k vize veriliyor. Bu s\u00fcrenin sonunda ise \u00fc\u00e7 y\u0131ll\u0131k uzat\u0131ma ba\u015fvurma hakk\u0131 do\u011fuyor.\n\nBu durumda bulunanlar u\u00e7u\u015flar\u0131n iptal olmas\u0131, tahliye u\u00e7aklar\u0131 i\u00e7in kendilerine s\u0131ra gelmemesi ya da vize uzat\u0131m s\u00fcrecinde hak ihlaline u\u011framamak gibi nedenlerden dolay\u0131 ya\u015fad\u0131klar\u0131 maddi ve manevi sorunlara ra\u011fmen T\u00fcrkiye'ye de d\u00f6nemiyor.\n\n\u00d6nce i\u015fini, sonra evini kaybetti\n\nSelva Karaku\u015f da bu ki\u015filerden birisi. Bebek ve \u00e7ocuk bak\u0131c\u0131l\u0131\u011f\u0131 alan\u0131nda i\u015f kurmak i\u00e7in Ankara Anla\u015fmas\u0131 kapsam\u0131nda \u0130ngiltere'ye 4 Aral\u0131k 2019'da giri\u015f yapm\u0131\u015f ve Leeds'e yerle\u015fmi\u015f.\n\nKaraku\u015f'un yerle\u015fme ve kendisine gelir sa\u011flayacak bir i\u015f kurma \u00e7al\u0131\u015fmalar\u0131 yakla\u015f\u0131k iki ay s\u00fcrm\u00fc\u015f. Bu d\u00f6nemde T\u00fcrkiye'den getirdi\u011fi birikimle ayakta kalabilmi\u015f:\n\n\"Ama vazge\u00e7medim. Sonunda birinin beni tavsiye etmesi \u00fczerine bir klinik ile anla\u015farak, klini\u011fe ba\u015fvuranlar\u0131n \u00e7ocuklar\u0131na g\u00f6z kulak olmay\u0131 i\u00e7eren bir hizmet vermeye ba\u015flad\u0131m. Son 1,5-2 ay oradaki i\u015fimle gelir elde ettim. \u0130kinci ay\u0131n sonunda, 23 Mart'ta k\u0131s\u0131tlamalar\u0131n ilan etmesiyle bu klinik kapan\u0131nca benim gelir kap\u0131m da kapanm\u0131\u015f oldu.\"\n\nKaraku\u015f, bundan sonra tekrar kendi birikimleriyle hayat\u0131n\u0131 d\u00f6nd\u00fcrmeye \u00e7al\u0131\u015ft\u0131\u011f\u0131n\u0131 ve ilk etapta ev arkada\u015flar\u0131 ile ev sahibiyle konu\u015farak kiray\u0131 bir s\u00fcre \u00f6demeyece\u011fini s\u00f6yledi\u011fini aktar\u0131yor. Uzun bir s\u00fcre anla\u015famad\u0131klar\u0131 ev sahibi sonunda kiray\u0131 daha sonra \u00f6demesini kabul ediyor.\n\nAncak bu d\u00f6nemde Karaku\u015f ev arkada\u015flar\u0131yla da ya\u015fad\u0131\u011f\u0131 sorunlar\u0131n artmas\u0131yla ya\u015fad\u0131\u011f\u0131 yerde huzurunun kalmad\u0131\u011f\u0131n\u0131 belirterek, farkl\u0131 \u00e7\u00f6z\u00fcmler aramaya ba\u015fl\u0131yor:\n\n\"\u00c7are aramaya, ne yapsam, T\u00fcrkiye'ye nas\u0131l gidebilirim diye d\u00fc\u015f\u00fcnmeye ba\u015flad\u0131m. Her yer kapan\u0131yor, insanlar panik halinde, marketlere h\u00fccum ediyor. \u0130nsan korkuyor, burada tek ba\u015f\u0131ma m\u0131 kald\u0131m diye.\n\n\"En iyisi konsoloslu\u011fu arayay\u0131m dedim, arad\u0131m anlatt\u0131m. Dediler ki, 'anl\u0131yoruz ve sizin durumunuzda olan \u00e7ok insan var'. Sizin i\u00e7in en g\u00fcvenlisi yerinizden k\u0131p\u0131rdamaman\u0131z dediler ve \u00f6nerilerde bulundular. Geri d\u00f6nmek istedi\u011fimi s\u00f6yledi\u011fimde b\u00fct\u00fcn u\u00e7u\u015flar\u0131n durduruldu\u011fu bilgisini verdiler.\n\n\"THY o d\u00f6nemde Nisan ortas\u0131na bilet sat\u0131yordu ancak ben u\u00e7u\u015flar\u0131n ertelenmesi sebebiyle iade edeceklerini veya erteleyeceklerini \u00f6ng\u00f6rd\u00fcm. Bileti almad\u0131m. Rusya \u00fczerinden u\u00e7u\u015flar vard\u0131 ve Aeroflot'\u0131n y\u00f6neticilerine ula\u015f\u0131p onlarla g\u00f6r\u00fc\u015ft\u00fcm. Onlar da bilet sat\u0131\u015flar\u0131n\u0131n a\u00e7\u0131k oldu\u011funu ancak u\u00e7aklar\u0131n kalk\u0131p kalkmayaca\u011f\u0131n\u0131n bir garantisi olmad\u0131\u011f\u0131n\u0131 s\u00f6ylediler. Bilet almaktan vazge\u00e7tim.\"\n\nSosyal medya \u00fczerinden yard\u0131m \u00e7a\u011fr\u0131s\u0131\n\nKaraku\u015f, gidemeyece\u011fini anlay\u0131nca sosyal medya \u00fczerinden yard\u0131m istemeye karar veriyor. \u0130ngiltere'de ya\u015fayan \u00e7ok say\u0131da T\u00fcrkiye k\u00f6kenli g\u00f6\u00e7menin \u00fcye oldu\u011fu bir grupta durumunu anlatan bir yaz\u0131 payla\u015f\u0131yor:\n\n\"160'a yak\u0131n yorum geldi. Ciddi anlamda yard\u0131m etmek isteyenler de oldu, yaz\u0131p sonra ileti\u015fime ge\u00e7meyenler de oldu. Bir beyefendi 'Londra'da apart\u0131m var, buyurun gelin' dedi, bir han\u0131mefendi 'kiran\u0131 \u00f6deriz' dedi. \u0130nsanlar\u0131n b\u00f6yle duyarl\u0131 olmas\u0131na memnun oldum.\n\n\"\u0130\u00e7lerinden bana mesaj atan bir han\u0131mefendi uygun g\u00f6r\u00fcnd\u00fc ve onun yan\u0131na ta\u015f\u0131nd\u0131m. Beni evinde misafir ediyor. Ben de yemek yap\u0131yorum, temizli\u011fine yard\u0131m ediyorum. Kendisinin marketi oldu\u011fu i\u00e7in i\u015fe gidip geliyor, k\u0131z\u0131na da g\u00f6zkulak olmaya \u00e7al\u0131\u015f\u0131yorum.\"\n\nKaraku\u015f, bu d\u00f6nemde T\u00fcrkiye'nin Londra Ba\u015fkonsoloslu\u011fu'nun yan\u0131 s\u0131ra ilk etapta ya\u015fad\u0131\u011f\u0131 Leeds'in milletvekiline de ula\u015farak durumunu anlatm\u0131\u015f. Kendisine gelen otomatik mesajda, bu konuda kendilerine ula\u015fan \u00e7ok fazla insan oldu\u011fu ve \u00fczerindeki \u00e7al\u0131\u015fmalar\u0131n s\u00fcrd\u00fc\u011f\u00fc belirtilmi\u015f.\n\nKaraku\u015f, \"A\u00e7\u0131k\u00e7as\u0131 sadece bu belirsizli\u011fin ge\u00e7mesini bekliyorum. \u015eans\u0131m\u0131 denemeye devam edece\u011fim. Ba\u015fka \u00e7arem yok. \u0130\u015f arama s\u00fcrecim devam edecek. Benim de s\u00fcrecim normale d\u00f6necek. Ama ben insanlar\u0131n psikolojik travmay\u0131 atlatamayaca\u011f\u0131n\u0131 d\u00fc\u015f\u00fcn\u00fcyorum. \u0130ngiltere h\u00fck\u00fcmetinden de destek bekliyorum\" diyor.\n\n'Her \u015fey oturmaya ba\u015flam\u0131\u015ft\u0131 ama \u00e7ok h\u0131zl\u0131 de\u011fi\u015fti'\n\nBenzer bir durumda olan ve s\u0131k\u0131nt\u0131lar ya\u015fayan bir ba\u015fka ki\u015fi de Mergim \u00d6zdamar.\n\nHalkla ili\u015fkiler ve pazarlama \u015firketi kuran \u00d6zdamar'\u0131n Ankara Anla\u015fmas\u0131 vizesi Nisan 2019'da \u00e7\u0131km\u0131\u015f. Ancak o d\u00f6nem T\u00fcrkiye'de devam eden bir i\u015fi oldu\u011fundan \u00d6zdamar'\u0131n \u0130ngiltere'ye ta\u015f\u0131nmas\u0131 Ocak 2020'yi bulmu\u015f:\n\n\"Geldim, ev tuttum ve i\u015f yapabilece\u011fim yerler de buldum. Her \u015feyi oturmaya ba\u015flam\u0131\u015ft\u0131. Ama bir anda her \u015fey o kadar h\u0131zl\u0131 geli\u015fti ki, kendimizi b\u00f6yle bir durumda bulduk.\"\n\n\u00d6zdamar, ilk etapta hizmet sundu\u011fu etkinlik organizasyonu alan\u0131nda faaliyet g\u00f6steren \u015firketin \u00f6demelerinde y\u00fczde 30 indirime gitti\u011fini ve daha sonra kendisine \u015firketin faaliyetlerini durduraca\u011f\u0131 i\u00e7in \u00f6deme yap\u0131lmayaca\u011f\u0131 bilgisinin verildi\u011fini belirtiyor.\n\n\u00d6zdamar, gelir kayna\u011f\u0131n\u0131 kaybetmesinin ard\u0131ndan ya\u015fad\u0131\u011f\u0131 yerin kiras\u0131 konusunda indirim yapmas\u0131 i\u00e7in evsahibiyle temasa ge\u00e7mi\u015f. \u0130lk etapta bu talebi \"\u00e7ok kat\u0131 bir \u015fekilde\" reddeden evsahibi daha sonra Nisan ve May\u0131s kiralar\u0131nda indirime gitmeyi kabul etmi\u015f.\n\n\u00d6zdamar T\u00fcrkiye'ye d\u00f6nme ve bu s\u00fcreci orada ge\u00e7irmeyi de d\u00fc\u015f\u00fcnm\u00fc\u015f:\n\n\"T\u00fcrk Konsoloslu\u011fu'nu arad\u0131m. Ne yaz\u0131k ki \u015fu an i\u00e7in bizim de ellerinden bir \u015fey gelmedi\u011fini s\u00f6ylediler. Ama 'isterseniz \u015fu mail adresine isim-soyisim ile birlikte durumunuzu anlatan bir mail at\u0131n, kurtarma gibi bir durum olursa size haber verilir o zaman' dediler.\"\n\n\u00d6zdamar'\u0131n T\u00fcrkiye'ye d\u00f6nmekle ilgili esas kayg\u0131s\u0131 ise \u0130ngiltere'deki mevcut oturum izni hakk\u0131n\u0131 kaybetme riski.\n\nVize uzat\u0131m s\u00fcrecinde belirsizlik\n\nKaraku\u015f'tan farkl\u0131 olarak \u00d6zdamar, ilk etapta bir y\u0131l olarak verilen vizesini \u00fc\u00e7 y\u0131l daha uzatmak i\u00e7in ba\u015fvuru s\u00fcrecinde aksamalar ya\u015f\u0131yor ve mevcut hakk\u0131n\u0131 kaybetmemek i\u00e7in \u0130ngiltere'de ayr\u0131lam\u0131yor.\n\n\u0130ngiltere'de bu tarz vize ba\u015fvurular\u0131 iki a\u015famada yap\u0131l\u0131yor. \u0130lk a\u015famada internet \u00fczerinden doldurulan form ve gerekli belgeler, yine internet \u00fczerinden y\u00fcklenerek g\u00f6nderiliyor. \u0130kinci a\u015famada da foto\u011fraf ve parmak izi gibi biyometrik bilgilerin verilmesi i\u00e7in bir merkezden randevu al\u0131narak \u015fahsen gidilmesi gerekiyor.\n\n\u00d6zdamar, internet \u00fczerinden ba\u015fvuruyu yapt\u0131\u011f\u0131n\u0131 ancak merkezden ald\u0131\u011f\u0131 randevunun iptal edildi\u011fini, ne zaman yeni randevu verilece\u011finin ise s\u00f6ylenmedi\u011fini belirtiyor.\n\nBBC T\u00fcrk\u00e7e'nin edindi\u011fi bilgiye g\u00f6re, s\u00f6z konusu vize merkezi Mart ay\u0131 sonuna kadar al\u0131nm\u0131\u015f olan randevular\u0131 kabul ederek, biyometrik bilgi alma i\u015flemlerini ger\u00e7ekle\u015ftirdi.\n\nAncak Nisan ay\u0131 ba\u015f\u0131ndan itibaren randevusu olanlara e-posta yoluyla ula\u015farak, en az alt\u0131 hafta randevular\u0131n ertelendi\u011fini ve yeni tarih i\u00e7in kendileriyle temasa ge\u00e7ilece\u011fini s\u00f6yledi.\n\n\u00d6zdamar, \"Psikolojim iyi ama belirsizlik \u00e7ok can s\u0131k\u0131c\u0131. Bir s\u00fcre olsa, mesela bu b\u00f6yle iki ay devam edecek deseler, tamam. O can\u0131m\u0131 s\u0131k\u0131yor. Burada yaln\u0131z\u0131m, bir \u015fey olsa ne olacak bilmiyorum. Yine freelance i\u015f bulmaya \u00e7al\u0131\u015f\u0131yorum, bir s\u00fcre daha deneyece\u011fim ve olmuyorsa, hala \u00e7ok k\u00f6t\u00fcyse mecburen d\u00f6nece\u011fim. Tabi, u\u00e7ak bulabilirsem\" diyor.\n\nT\u00fcrkiye geri d\u00f6nme taleplerine ne diyor?\n\nT\u00fcrkiye, \u015fu ana kadar aralar\u0131nda \u0130ngiltere'nin bulundu\u011fu 59 \u00fclkeden binlerce vatanda\u015f\u0131n\u0131 tahliye etti.\n\nAncak T\u00fcrkiye'nin tahliye operasyonlar\u0131nda \u00f6ncelik bulunduklar\u0131 yerlerde stat\u00fcleri ge\u00e7ici olan turist ve \u00f6\u011frencilere veriliyor.\n\nBBC T\u00fcrk\u00e7e'nin konuyla ilgili sorular\u0131na yaz\u0131l\u0131 yan\u0131t veren T\u00fcrkiye'nin Londra B\u00fcy\u00fckel\u00e7ili\u011fi, \u0130ngiltere'den u\u00e7u\u015flar\u0131n 17 Mart'ta durduruldu\u011funu ve daha sonra d\u00fczenlenen d\u00f6rt u\u00e7u\u015fla 1000 kadar \u00f6\u011frencinin \u00fclkelerine d\u00f6nd\u00fc\u011f\u00fcn\u00fc an\u0131msatt\u0131.\n\nB\u00fcy\u00fckel\u00e7ilik, \"\u0130ngiltere'de ikamet eden vatanda\u015flar\u0131m\u0131zla da ileti\u015fim i\u00e7indeyiz. Vatanda\u015flar\u0131m\u0131za bilgilendirmede bulunmaya, muhta\u00e7 durumda olanlara yard\u0131mc\u0131 olmaya gayret ediyoruz\" dedi.\n\nSon bir hafta i\u00e7erisinde T\u00fcrkiye farkl\u0131 \u00fclkelerde bulunan vatanda\u015flar\u0131 i\u00e7in yeni bir tahliye operasyonu daha d\u00fczenledi.\n\nCumhurba\u015fkan\u0131 Yard\u0131mc\u0131s\u0131 Fuat Oktay, bug\u00fcn Anadolu Ajans\u0131'na yapt\u0131\u011f\u0131 a\u00e7\u0131klamada, geri d\u00f6nmek i\u00e7in 73 \u00fclkeden yakla\u015f\u0131k 26 bin ki\u015finin ba\u015fvurdu\u011funu belirterek, \"Yerle\u015fik olanlar\u0131n yine bulundu\u011fu \u00fclkelerde kalmas\u0131n\u0131 ifade ettik\" dedi.\n\nAnkara Anla\u015fmas\u0131 kapsam\u0131nda \u0130ngiltere'de bulunanlar\u0131n ikameti bu \u00fclkede oldu\u011fu i\u00e7in yerle\u015fik stat\u00fcs\u00fcnde kabul ediliyor.\n\nAnkara Anla\u015fmal\u0131lar\u0131n durumu i\u00e7in giri\u015fimler yap\u0131l\u0131yor\n\nGerek \u00d6zdamar ve Karaku\u015f durumunda olanlar bireysel olarak gerekse de uzmanlar, dan\u0131\u015fmanlar ve avukatlar, bu gruptaki ki\u015filerin ma\u011fduriyetlerinin giderilmesi i\u00e7in \u0130ngiltere nezdinde \u00e7e\u015fitli giri\u015fimlerde bulunuyor.\n\nBu giri\u015fimler a\u011f\u0131rl\u0131kl\u0131 olarak \u0130\u00e7i\u015fleri Bakanl\u0131\u011f\u0131 ve Hazine Bakanl\u0131\u011f\u0131 nezdinde yap\u0131l\u0131yor.\n\nBu kapsamda yap\u0131lan giri\u015fimlerden birisini de daha \u00f6nce Ankara Anla\u015fmas\u0131 s\u00fcreciyle ilgili T\u00fcrkiye ad\u0131na diplomat olarak faal \u00e7al\u0131\u015fmalarda bulunmu\u015f bir isim olan Ay\u015feg\u00fcl Ye\u015filda\u011flar'\u0131n haz\u0131rlad\u0131\u011f\u0131 mektup olu\u015fturuyor.\n\nYe\u015filda\u011flar, hem \u0130ngiltere \u0130\u00e7i\u015fleri Bakanl\u0131\u011f\u0131 hem de Hazine Bakanl\u0131\u011f\u0131'na birer mektup yazarak, son bir y\u0131l i\u00e7erisinde Ankara Anla\u015fmas\u0131 kapsam\u0131nda gelmi\u015f olanlar\u0131n ma\u011fduriyetlerini ve olas\u0131 \u00e7\u00f6z\u00fcm \u00f6nerilerini aktard\u0131.\n\nYe\u015filda\u011flar, \u0130\u00e7i\u015fleri Bakanl\u0131\u011f\u0131'na bu ki\u015filerin vize uzat\u0131m s\u00fcrecinde esneklik g\u00f6sterilmesi, Hazine Bakanl\u0131\u011f\u0131'na da Nisan 2019'dan sonra gelenlerin mali yard\u0131mlar kapsam\u0131na al\u0131nmas\u0131 \u00e7a\u011fr\u0131s\u0131 yapt\u0131.\n\n\u0130ngiliz h\u00fck\u00fcmetinin tutumu ne?\n\n\u0130ngiltere taraf\u0131nda ise \u0130\u00e7i\u015fleri Bakanl\u0131\u011f\u0131, oturum s\u00fcresi dolan ancak hen\u00fcz uzat\u0131m ba\u015fvurusunu tamamlayamam\u0131\u015f ki\u015filere e-posta atarak, oturum izinlerinin 31 May\u0131s'a kadar uzat\u0131ld\u0131\u011f\u0131n\u0131 ve bu d\u00f6nemde vize s\u00fcresini yasad\u0131\u015f\u0131 bir \u015fekilde a\u015fm\u0131\u015f konumuna d\u00fc\u015fmeyeceklerini bildirdi.\n\nAncak k\u0131s\u0131tlamalar\u0131n uzamas\u0131 ve normal hayata ge\u00e7i\u015f d\u00f6neminin gecikmesi durumunda 31 May\u0131s'tan sonra ne olaca\u011f\u0131na dair belirsizlik s\u00fcr\u00fcyor.\n\nAyn\u0131 \u015fekilde, vize merkezi kapanmadan Mart ay\u0131 sonuna do\u011fru uzat\u0131m ba\u015fvurusunu tamamlayanlar\u0131n ba\u015fvurular\u0131n\u0131n i\u015fleme al\u0131n\u0131p al\u0131nmad\u0131\u011f\u0131 da bilinmiyor.\n\n\u0130ngiltere Hazine Bakanl\u0131\u011f\u0131 taraf\u0131nda ise, koronavir\u00fcs\u00fcn ekonomik etkilerinin giderilmesi i\u00e7in a\u00e7\u0131klanan paketler, Ankara Anla\u015fmas\u0131 kapsam\u0131nda Nisan 2019'dan sonra gelenleri kapsam\u0131yor.\n\nBunun nedenini de Nisan 2019'dan gelip \u015firket kuranlar\u0131n bug\u00fcne kadar vergi beyannamesinde bulunmam\u0131\u015f ve vergi \u00f6dememi\u015f olmalar\u0131 olu\u015fturuyor.\n\n\u0130ngiltere Hazine Bakanl\u0131\u011f\u0131, BBC T\u00fcrk\u00e7e'nin konuyla ilgili Nisan 2019'dan sonra gelenlerin kapsama al\u0131nmas\u0131yla ilgili bir \u00e7al\u0131\u015fma olup olmad\u0131\u011f\u0131 y\u00f6n\u00fcndeki sorusuna yan\u0131t vermedi.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Koronavir\u00fcs salg\u0131n\u0131, Ankara Anla\u015fmas\u0131 olarak bilinen i\u015f kurma vizesiyle \u0130ngiltere'ye yerle\u015fenleri de ciddi \u015fekilde olumsuz etkiliyor. \u00d6zellikle Nisan 2019'dan sonra gelenlerin ma\u011fduriyeti h\u00fck\u00fcmet yard\u0131mlar\u0131ndan faydalanamamalar\u0131 ve vize uzat\u0131m s\u00fcrecindeki belirsizlikle daha da art\u0131yor.", "meta_lang": "tr", "meta_favicon": "//s.mynet.com.tr/rosetta/services/haber/production/apple-touch-icon-57x57.png", "meta_data": {"taboola-section": "_service:haber, category:haber-dunya", "taboola-author": "BBC", "fb": {"pages": 143217525724589, "app_id": 141232139244860}, "description": "Koronavir\u00fcs salg\u0131n\u0131, Ankara Anla\u015fmas\u0131 olarak bilinen i\u015f kurma vizesiyle \u0130ngiltere'ye yerle\u015fenleri de ciddi \u015fekilde olumsuz etkiliyor. \u00d6zellikle Nisan 2019'dan sonra gelenlerin ma\u011fduriyeti h\u00fck\u00fcmet yard\u0131mlar\u0131ndan faydalanamamalar\u0131 ve vize uzat\u0131m s\u00fcrecindeki belirsizlikle daha da art\u0131yor.", "locale": "tr_TR", "classification": "News", "author": "Mynet", "revisit-after": "always", "viewport": "width=device-width, initial-scale=1.0", "news_keywords": "Koronavir\u00fcs, \u0130ngiltere'de, gelirini, kaybeden, ve, T\u00fcrkiye'ye, d\u00f6nemeyen, Ankara, Anla\u015fmal\u0131lar, neler, ya\u015f\u0131yor, Koronavir\u00fcs: \u0130ngiltere'de gelirini kaybeden ve T\u00fcrkiye'ye d\u00f6nemeyen Ankara Anla\u015fmal\u0131lar neler ya\u015f\u0131yor?", "title": "Koronavir\u00fcs: \u0130ngiltere'de gelirini kaybeden ve T\u00fcrkiye'ye d\u00f6nemeyen Ankara Anla\u015fmal\u0131lar neler ya\u015f\u0131yor? - D\u00fcnya Haberleri", "datePublished": "2020-04-22T15:38:49+03:00", "dateModified": "2020-04-22T15:38:49+03:00", "url": "https://haber.mynet.com/koronavirus-ingilterede-gelirini-kaybeden-ve-turkiyeye-donemeyen-ankara-anlasmalilar-neler-yasiyor-110106500808", "articleSection": "news", "articleAuthor": "BBC", "og": {"site_name": "Mynet", "locale": "tr", "url": "https://haber.mynet.com/koronavirus-ingilterede-gelirini-kaybeden-ve-turkiyeye-donemeyen-ankara-anlasmalilar-neler-yasiyor-110106500808", "type": "article", "title": "Koronavir\u00fcs: \u0130ngiltere'de gelirini kaybeden ve T\u00fcrkiye'ye d\u00f6nemeyen Ankara Anla\u015fmal\u0131lar neler ya\u015f\u0131yor?", "description": "Koronavir\u00fcs salg\u0131n\u0131, Ankara Anla\u015fmas\u0131 olarak bilinen i\u015f kurma vizesiyle \u0130ngiltere'ye yerle\u015fenleri de ciddi \u015fekilde olumsuz etkiliyor. \u00d6zellikle Nisan 2019'dan sonra gelenlerin ma\u011fduriyeti h\u00fck\u00fcmet yard\u0131mlar\u0131ndan faydalanamamalar\u0131 ve vize uzat\u0131m s\u00fcrecindeki belirsizlikle daha da art\u0131yor.", "image": "https://imgrosetta.mynet.com.tr/file/1585522/700x400.jpg"}, "twitter": {"card": "summary_large_image", "site": "@mynet", "title": "Koronavir\u00fcs: \u0130ngiltere'de gelirini kaybeden ve T\u00fcrkiye'ye d\u00f6nemeyen Ankara Anla\u015fmal\u0131lar neler ya\u015f\u0131yor?", "description": "Koronavir\u00fcs salg\u0131n\u0131, Ankara Anla\u015fmas\u0131 olarak bilinen i\u015f kurma vizesiyle \u0130ngiltere'ye yerle\u015fenleri de ciddi \u015fekilde olumsuz etkiliyor. \u00d6zellikle Nisan 2019'dan sonra gelenlerin ma\u011fduriyeti h\u00fck\u00fcmet yard\u0131mlar\u0131ndan faydalanamamalar\u0131 ve vize uzat\u0131m s\u00fcrecindeki belirsizlikle daha da art\u0131yor.", "image": "https://imgrosetta.mynet.com.tr/file/1585522/700x400.jpg"}, "robots": "max-image-preview:large"}, "canonical_link": "https://haber.mynet.com/koronavirus-ingilterede-gelirini-kaybeden-ve-turkiyeye-donemeyen-ankara-anlasmalilar-neler-yasiyor-110106500808"}