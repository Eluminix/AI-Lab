{"source_url": "https://www.infooggi.it", "url": "https://www.infooggi.it/articolo/le-misure-del-lockdown-il-dl-dalla-alla-zeta-resta-nodo-rapporto-governo-regioni-ipotesi-chiusura-confini/119993", "title": "Le misure del lockdown, il dl dalla A alla Zeta | InfoOggi", "top_image": "https://cdn.infooggi.it/images/uploads/public/5e7/bbe/697/5e7bbe69723b4727269789.jpg/webp", "meta_img": "https://cdn.infooggi.it/images/uploads/public/5e7/bbe/697/5e7bbe69723b4727269789.jpg/webp", "images": ["https://cdn.infooggi.it/images/uploads/public/tvp/t0g/9nu/tvpt0g9nu46xi5mei72tw5.jpg/webp", "https://cdn.infooggi.it/images/uploads/public/m6v/nph/e6a/m6vnphe6afgv4inajhja6x.jpg/webp", "https://cdn.infooggi.it/images/uploads/public/mmr/m0z/glj/mmrm0zgljhjv54xp6n2bjf.jpg/webp", "https://cdn.infooggi.it/images/uploads/public/jfi/ha1/acd/jfiha1acd0e554l301qo8y.jpg/webp", "https://cdn.infooggi.it/images/uploads/public/5e7/bbe/697/5e7bbe69723b4727269789.jpg/webp", "https://cdn.infooggi.it/images/uploads/public/bp3/1v8/uer/bp31v8uer9eyqckwiduij0.jpg/webp", "https://cdn.infooggi.it/images/uploads/public/os5/fbe/06k/os5fbe06kfz4pu10qwc4xp.jpg/webp", "https://cdn.infooggi.it/images/uploads/public/zfk/oxb/kjf/zfkoxbkjf3jz8lelksbewz.jpg/webp", "https://www.infooggi.it/images/thunder_1thunder.png", "https://cdn.infooggi.it/images/uploads/public/n25/9j2/zn1/n259j2zn1mnd49innrc2ja.jpg/webp", "https://www.infooggi.it/images/chicco.jpg", "https://cdn.infooggi.it/images/uploads/public/3uk/tqa/eki/3uktqaekifw4s29algrzvo.jpg/webp", "https://cdn.infooggi.it/images/uploads/public/p31/on2/byf/p31on2byf2ezbibq6nt4dy.jpg/webp", "https://cdn.infooggi.it/images/uploads/public/nef/atg/b9l/nefatgb9likhow9x8x68jv.jpg/webp", "https://cdn.infooggi.it/images/uploads/public/4j6/wex/ze8/4j6wexze8zpf15fq3fp51o.jpg/webp", "https://www.infooggi.it/images/banner_stil_new.png", "https://cdn.infooggi.it/images/uploads/public/duu/35n/orz/duu35norz80r85i6ece6y5.jpg/webp", "https://www.infooggi.it/images/Logo_1Logo.svg", "https://cdn.infooggi.it/images/uploads/public/wp5/93o/mqd/wp593omqdq7c22vj5ey5au.jpg/webp", "https://cdn.infooggi.it/images/uploads/public/1c0/gk1/2ma/1c0gk12maqw2t82mjqmaz8.jpg/webp", "https://cdn.infooggi.it/images/uploads/public/y20/5r7/y8h/y205r7y8hp6vw5xknyspvr.jpg/webp", "https://cdn.infooggi.it/images/uploads/public/0k9/mqj/1gb/0k9mqj1gb1ga6x8k5kqfgk.jpg/webp", "https://cdn.infooggi.it/images/uploads/public/mdr/e6s/wuz/mdre6swuzca9fdxg7rynjq.jpg/webp", "https://cdn.infooggi.it/images/uploads/public/63v/sxh/g4u/63vsxhg4uglda01qivz3jb.jpg/webp", "https://cdn.infooggi.it/images/uploads/public/2zx/7tu/wvo/2zx7tuwvo9z7r7txvtenei.jpg/webp", "https://cdn.infooggi.it/images/uploads/public/tbi/zqv/nsp/tbizqvnspoaw1tqlg0w6rm.jpg/webp", "https://cdn.infooggi.it/images/uploads/public/ger/jre/941/gerjre941em001rrvfe019.jpg/webp", "https://cdn.infooggi.it/images/uploads/public/69f/ykq/dav/69fykqdav4jrf28imefzky.jpg/webp", "https://cdn.infooggi.it/images/uploads/public/xnj/03m/ae9/xnj03mae9dc92wymemfpt9.jpg/webp", "https://cdn.infooggi.it/images/uploads/public/dwx/8zq/gr7/dwx8zqgr7ax5tpb78uu4bn.jpg/webp", "https://cdn.infooggi.it/images/uploads/public/vig/bh2/iex/vigbh2iexj5oggfkqlnpf9.jpg/webp", "https://cdn.infooggi.it/images/uploads/public/6yt/8gk/f91/6yt8gkf913w2zjnulib5rx.jpg/webp", "https://cdn.infooggi.it/images/uploads/public/hg3/rn5/sbj/hg3rn5sbjagfd621j2efec.jpg/webp", "https://cdn.infooggi.it/images/uploads/public/rkt/3ho/kr0/rkt3hokr00itms2b2ik86i.jpg/webp", "https://cdn.infooggi.it/images/uploads/public/wpw/lby/qsz/wpwlbyqszl47rt6a5btc91.jpg/webp", "https://cdn.infooggi.it/images/uploads/public/vxf/rcp/ddv/vxfrcpddviu8cd5vz0h88c.jpg/webp"], "movies": [], "text": "Tempo di lettura: ~3 min\n\nRimani sempre aggiornato! Unisciti al nostro canale Telegram per ricevere notizie in tempo reale, esclusive ed aggiornamenti direttamente sul tuo smartphone. Entra nel Canale\n\nROMA, 25 MAR - Le Regioni chiedono pi\u00f9 libert\u00e0 di movimento, e il governo studia il modo di concederne un po', mantenendo la regia della lotta al coronavirus.\n\nMa sciogliere il nodo e trovare la quadra non \u00e8 facile. Il Parlamento vuole un maggior confronto, e il premier Giuseppe Conte riconosce che \u00e8 necessario, impegnandosi a riferire periodicamente alle Camere, come ha fatto in giornata. I cittadini invocano pene pi\u00f9 severe per chi non rispetti le regole, ed allora le multe lievitano.\n\nE fra le misure che potrebbero entrare, ci sono quelle che permetterebbero di bloccare ingressi e uscite dai confini nazionali. Tutto ancora da vedere perch\u00e8 sarebbe ancora in corso di limatura il decreto approvato ieri dal Cdm sul lockdown in Italia.\n\nL'Esecutivo sta mettendo un punto fisso su quanto gi\u00e0 fatto, tappando qua e l\u00e0 le falle che si erano create nell'urgenza degli interventi, ma, al momento, il decreto non ha visto ancora la luce.\n\nE a rallentare la sua entrata in vigore ci sono possibili ultimissime modifiche al testo. Una su tutte, secondo alcune fonti di maggioranza: quelle relative alla competenza regionale sulle attivit\u00e0 produttive nel periodo di emergenza.\n\nLA DURATA: Il decreto prevede che le misure anti coronavirus possano essere prorogate fino al 31 luglio. Ma attenzione, ha spiegato il premier Giuseppe Conte, questo non vuol dire che si preveda un'emergenza cos\u00ec lunga. Si tratta di un ventaglio temporale lungo che serve a garanzia. Deriva dalla durata dello stato di emergenza, dichiarato in via precauzione per sei mesi, il 31 gennaio.\n\nLE MULTE: Salgono da 400 a 3 mila euro. E' previsto anche il carcere da a uno a cinque anni per i contagiati che non rispettano la quarantena. Oltre all'aumento delle somme, il capitolo multe prevede che raddoppino per i recidivi e che aumentino di un terzo per chi venga trovato a circolare in auto senza ragione. Una volta superata l'emergenza, i negozi che restano aperti nonostante i divieti potranno essere costretti a chiudere da 5 a 30 giorni.\n\nGLI AMBITI: Il decreto richiama tutti gli ambiti su cui le Autorit\u00e0 possono agire per contenere il coronavirus. Molti dei territori d'azione non suonano come nuovi. C'\u00e8 la possibilit\u00e0 di limitare la circolazione delle persone, di chiudere strade, parchi, aree gioco, ville e giardini pubblici, c'\u00e8 il divieto di allontanarsi dal comune, dalla provincia o dalla Regione.\n\nLE PRECAUZIONI SANITARIE: Sono perlopi\u00f9 quelle note, la quarantena per chi abbia avuto contatti stretti con contagiati, il divieto assoluto di uscire di casa per i positivi, lo stop alle riunioni, agli assembramenti, alle riunioni. C'\u00e8 la sospensione di qualsiasi evento religioso, sportivo e culturale, con il divieto di celebrare cerimonie religiose, la limitazione dell'ingresso nelle chiese, la chiusura di cinema, teatri, discoteche, sale bingo, palestre, centri sportivi, piscine. Anche le attivit\u00e0 sportive all'aperto potranno essere limitate, cos\u00ec come i trasporti pubblici e, come gi\u00e0 avvenuto, le scuole e le universit\u00e0.\n\nLE COMPETENZE: Questi gli ambiti di azione. Il decreto intende poi disegnare i confini di chi pu\u00f2 disporre questo tipo di limitazioni. Il primo a poterlo fare \u00e8 ovviamente l'Esecutivo, che ha il compito di gestire il complesso degli interventi. Ci sono per\u00f2 Regioni che hanno esigenze specifiche, come la Lombardia o il Veneto. Sulla definizione di chi pu\u00f2 fare cosa si sta giocando la partita pi\u00f9 delicata. Anche in giornata c'\u00e8 stata una riunione in videoconferenza tra il Governo e le Regioni. L'impostazione di base prevede che i governatori possano adottare misure pi\u00f9 severe di quelle disposte a livello nazionale, ma solo negli ambiti di loro competenza e, comunque, con un coordinamento del governo.\n\nPARLAMENTO: Resta poi l'aspetto istituzionale. Pi\u00f9 volte le opposizioni hanno criticato il fatto che il governo stia andando avanti a suon di decreti senza coinvolgere il Parlamento. ''Con questo decreto legge - ha spiegato il premier Conte - abbiamo regolamentato pi\u00f9 puntualmente e in modo pi\u00f9 trasparente i rapporti tra l'attivit\u00e0 del governo e del Parlamento. Prevediamo che ogni iniziativa venga trasmessa ai presidenti delle Camere e che io vada a riferire ogni 15 giorni''.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "ROMA, 25 MAR - Le Regioni chiedono pi\u00f9 libert\u00e0 di movimento, e il governo studia il modo di concederne un po', mantenendo la regia della lotta al coronavir", "meta_lang": "it", "meta_favicon": "/images/favicon.png", "meta_data": {"description": "ROMA, 25 MAR - Le Regioni chiedono pi\u00f9 libert\u00e0 di movimento, e il governo studia il modo di concederne un po', mantenendo la regia della lotta al coronavir", "og": {"locale": "it_IT", "type": "article", "title": "Le misure del lockdown, il dl dalla A alla Zeta | InfoOggi", "description": "ROMA, 25 MAR - Le Regioni chiedono pi\u00f9 libert\u00e0 di movimento, e il governo studia il modo di concederne un po', mantenendo la regia della lotta al coronavir", "url": "https://www.infooggi.it/articolo/le-misure-del-lockdown-il-dl-dalla-alla-zeta-resta-nodo-rapporto-governo-regioni-ipotesi-chiusura-confini/119993", "image": "https://cdn.infooggi.it/images/uploads/public/5e7/bbe/697/5e7bbe69723b4727269789.jpg/webp"}, "fb": {"app_id": 1077904848905835}, "twitter": {"card": "summary_large_image", "title": "Le misure del lockdown, il dl dalla A alla Zeta | InfoOggi", "description": "ROMA, 25 MAR - Le Regioni chiedono pi\u00f9 libert\u00e0 di movimento, e il governo studia il modo di concederne un po', mantenendo la regia della lotta al coronavir", "image": "https://cdn.infooggi.it/images/uploads/public/5e7/bbe/697/5e7bbe69723b4727269789.jpg/webp"}, "viewport": "width=device-width, initial-scale=1", "google-site-verification": "Qg_ypNEjcxg-eNwM7_254XPqvFzPhLAeOumLbePGSHI"}, "canonical_link": "https://www.infooggi.it/articolo/le-misure-del-lockdown-il-dl-dalla-alla-zeta-resta-nodo-rapporto-governo-regioni-ipotesi-chiusura-confini/119993"}