{"source_url": "https://wiadomosci.onet.pl", "url": "https://wiadomosci.onet.pl/kraj/zmiany-w-kodeksie-karnym-samorzad-lekarski-apeluje-do-prezydenta-dudy/xfw8z9y", "title": "Samorz\u0105d lekarski przeciwny zmianom w Kodeksie karnym. Apel do prezydenta Dudy", "top_image": "https://ocdn.eu/pulscms-transforms/1/T0hk9kpTURBXy84M2FjZDU3YzMxMTEzOTk4ODQzOGE3NWFlOGYxYThjMi5qcGeTlQMAzKTNFFDNC22TCaZhMDgxOGUGkwXNBLDNAnbeAAGhMAE/andrzej-duda-pap.jpg", "meta_img": "https://ocdn.eu/pulscms-transforms/1/T0hk9kpTURBXy84M2FjZDU3YzMxMTEzOTk4ODQzOGE3NWFlOGYxYThjMi5qcGeTlQMAzKTNFFDNC22TCaZhMDgxOGUGkwXNBLDNAnbeAAGhMAE/andrzej-duda-pap.jpg", "images": ["https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/yB_k9kpTURBXy80OGYyNTkzZmQwMTI1OTQxYTk5OWI2NTA0NzFiZmI4ZS5qcGeSlQMAzQFpzQ6gzQg7kwXNAeDNAQ7eAAGhMAE", "https://ocdn.eu/pulscms-transforms/1/TOyk9kpTURBXy80ZDY2ZmU5ZGFlNjI0NDY2ZjkzMjgzNTUyMWMxNGRkMS5qcGeSlQMAzNLNGkDNDsSTBc0B4M0BDt4AAaEwAQ", "https://ocdn.eu/pulscms-transforms/1/ry1k9kpTURBXy84M2FjZDU3YzMxMTEzOTk4ODQzOGE3NWFlOGYxYThjMi5qcGeTlQMAzKTNFFDNC22TBc0EsM0CpJMJpmEwODE4ZQbeAAGhMAE/andrzej-duda-pap.jpg", "https://ocdn.eu/pulscms-transforms/1/F8Tk9kpTURBXy82NGEwNzNiNWQ0MTM0MWI0MmY5MDFiMDgzMGY2ODQ3My5qcGeSlQMAzGDNDADNBsCTBcxfO94AAaEwAQ", "https://ocdn.eu/pulscms-transforms/1/T0hk9kpTURBXy84M2FjZDU3YzMxMTEzOTk4ODQzOGE3NWFlOGYxYThjMi5qcGeTlQMAzKTNFFDNC22TCaZhMDgxOGUGkwXNBLDNAnbeAAGhMAE/andrzej-duda-pap.jpg", "https://ocdn.eu/pulscms-transforms/1/Jn9k9kpTURBXy8xMDQ4MGJjODI5NzJjMTc5ODgzZGYzNzM3ZjRkY2IzYy5qcGeSlQPNAp3NAtbNDivNB_mTBc0B4M0BDt4AAaEwAQ", "https://ocdn.eu/pulscms-transforms/1/QaMk9kuTURBXy85YjQyNTQyNy04YzA1LTQwNDEtYjQ3Yi1jYjJiNzYxN2YyYmYuanBlZ5KVAw7NAmbNCWzNBU-TBcxfO94AAaEwAQ", "https://ocdn.eu/pulscms-transforms/1/LuJk9kpTURBXy8yNGM4ZGUxMTgyNTlhODMyYjI0MTBiYTk4ODAwYzI4YS5qcGeSlQMAzI3NEZTNCeOTBcxfO94AAaEwAQ", "https://ocdn.eu/pulscms-transforms/1/dAQk9kpTURBXy8zMGNmM2JiZTFjYTJmNzdjOWIyYWQyMzBjY2RjZjJhNS5qcGeSlQMAzMrNGX3NDlmTBcxfO94AAaEwAQ", "https://ocdn.eu/pulscms-transforms/1/D8Xk9kpTURBXy84ZGYyZjYwMWYwNWYxYTg4NDYyNTZlMmRkNzJhZmMyOC5qcGeSlQMAzITNEH_NCUeTBcxfO94AAaEwAQ", "https://ocdn.eu/pulscms-transforms/1/UFEk9kpTURBXy9lNzI3NGY3M2MxYjI2MjQzNzQ3ZTc5ZTEyZjQ2NjQ2OC5wbmeSlQMAOs0H0M0EZZMFzF873gABoTAB"], "movies": [], "text": "W ubieg\u0142ym tygodniu Sejm przeg\u0142osowa\u0142 Tarcz\u0119 antykryzysow\u0105 4.0 , wraz z cz\u0119\u015bci\u0105 poprawek zg\u0142oszonych przez Senat. Obawy lekarzy budzi jeden z zapis\u00f3w, kt\u00f3ry dotyczy nowelizacji art. 37a Kodeksu karnego\n\nPrezes Naczelnej Rady Lekarskiej prosi w li\u015bcie do prezydenta Dudy o \"pilne podj\u0119cie wszelkich mo\u017cliwych dzia\u0142a\u0144 celem wstrzymania wej\u015bcia w \u017cycie nowelizacji\"\n\nWed\u0142ug Andrzeja Matyi jest to \"kolejna ju\u017c pr\u00f3ba ukrytego zaostrzenia odpowiedzialno\u015bci karnej lekarzy i lekarzy dentyst\u00f3w za tzw. b\u0142\u0119dy medyczne\"\n\n\"W imieniu samorz\u0105du lekarskiego zwracam si\u0119 do Pana z wnioskiem o pilne podj\u0119cie wszelkich mo\u017cliwych dzia\u0142a\u0144 celem wstrzymania wej\u015bcia w \u017cycie nowelizacji art. 37a Kodeksu karnego wprowadzonej na mocy ustawy z dnia 4 czerwca 2020 r. o dop\u0142atach do oprocentowania kredyt\u00f3w bankowych udzielanych na zapewnienie p\u0142ynno\u015bci finansowej przedsi\u0119biorcom dotkni\u0119tym skutkami COVID-19 (tzw. tarczy antykryzysowej 4.0)\" - napisa\u0142 prezes NRL w li\u015bcie do prezydenta Andrzeja Dudy, zamieszonym w poniedzia\u0142ek na stronie samorz\u0105du lekarskiego.\n\nPrzypomina, \u017ce zmienione zapisy wp\u0142ywaj\u0105 bezpo\u015brednio na zasady wymierzania przez s\u0105dy kar za nieumy\u015blne spowodowanie \u015bmierci (art. 155 k.k.) i nara\u017cenie na niebezpiecze\u0144stwo utraty \u017cycia czy ci\u0119\u017ckiego uszczerbku na zdrowiu (art. 160 \u00a7 1 i 2 k.k.). \"Po zmianie art. 37a kodeksu karnego s\u0105d b\u0119dzie mia\u0142 bardzo ograniczone mo\u017cliwo\u015bci wymierzania kary grzywny lub ograniczenia wolno\u015bci zamiast kary pozbawienia wolno\u015bci. Oznacza to, \u017ce w wielu sytuacjach sprawcy b\u0119dzie grozi\u0142a jedynie kara wi\u0119zienia\" - zwraca uwag\u0119 Matyja.\n\nZmiany w kodeksie karnym. Sprzeciw lekarzy\n\nPonadto Prezes Naczelnej Rady Lekarskiej dziwi si\u0119, dlaczego \"w okresie tak trudnym dla lekarzy i ca\u0142ego spo\u0142ecze\u0144stwa zaostrza si\u0119 odpowiedzialno\u015b\u0107 karn\u0105 za ewentualne b\u0142\u0119dy medyczne\". Prezes wyja\u015bnia te\u017c szczeg\u00f3\u0142owo, dlaczego te zmiany budz\u0105 zdecydowany sprzeciw \u015brodowiska.\n\n\"Po pierwsze, podobna \u2013 mocno oprotestowana przez Naczeln\u0105 Rad\u0119 Lekarsk\u0105 - pr\u00f3ba zwi\u0119kszenia odpowiedzialno\u015bci karnej za czyny opisane w art. 155 kodeksu karnego wprowadzona rok temu - w ustawie z dnia 13 czerwca 2019 r. o zmianie ustawy Kodeks karny oraz niekt\u00f3rych innych ustaw zosta\u0142a zaskar\u017cona przez Pana Prezydenta do Trybuna\u0142u Konstytucyjnego i do chwili obecnej nie zapad\u0142o w tej sprawie orzeczenie. W takiej sytuacji podejmowanie kolejnej pr\u00f3by zaostrzenia odpowiedzialno\u015bci karnej lekarzy nie powinno mie\u0107 miejsca\" - podkre\u015bli\u0142 prezes NRL.\n\nPo drugie, w ocenie samorz\u0105du lekarskiego przepisy ustawy o dop\u0142atach do oprocentowania kredyt\u00f3w bankowych udzielanych na zapewnienie p\u0142ynno\u015bci finansowej przedsi\u0119biorcom dotkni\u0119tym skutkami COVID-19 powinny regulowa\u0107 jedynie materi\u0119 opisan\u0105 w tytule ustawy tj. dop\u0142aty do oprocentowania kredyt\u00f3w bankowych i nie mog\u0105 wprowadza\u0107 istotnych zmian w materii tak odmiennej jak kodeks karny. \"W\u0105tpliwo\u015bci budzi tak\u017ce po raz kolejny to, czy zachowano formalne wymogi procedowania legislacyjnego w\u0142a\u015bciwe dla regulacji zmieniaj\u0105cej kodeks karny\" - zauwa\u017cy\u0142 Matyja dalej.\n\nR\u00f3wnocze\u015bnie stwierdzi\u0142, \u017ce nowelizacja tego konkretnego artyku\u0142u (art. 37a) budzi olbrzymi sprzeciw ca\u0142ego \u015brodowiska lekarskiego, poniewa\u017c przepis ten mo\u017ce znale\u017a\u0107 zastosowanie tak\u017ce w sprawach dotycz\u0105cych b\u0142\u0119d\u00f3w medycznych.\n\n\"Z uwagi na charakter podejmowanych czynno\u015bci zawodowych podejmowanych w celu ratowania \u017cycia i zdrowia swoich pacjent\u00f3w lekarze s\u0105 grup\u0105 zawodow\u0105, kt\u00f3ra nie jest wolna od ryzyka ponoszenia odpowiedzialno\u015bci karnej. Lekarz, kt\u00f3ry dopu\u015bci\u0142 si\u0119 b\u0142\u0119du medycznego, musi wprawdzie liczy\u0107 si\u0119 z poniesieniem konsekwencji swego czynu, wymierzana sankcja powinna by\u0107 jednak sprawiedliwa, adekwatna do stopnia zawinienia, okoliczno\u015bci, w jakich dosz\u0142o do pope\u0142nienia czynu i postawy lekarza. S\u0105d orzekaj\u0105cy musi mie\u0107 zatem pozostawion\u0105 szersz\u0105 swobod\u0119 wymiaru kary wolno\u015bciowej\" - stwierdzi\u0142 Matyja.", "keywords": [], "meta_keywords": [""], "tags": [], "authors": [], "publish_date": "Mon Jun 22 21:53:03 2020", "summary": "", "article_html": "", "meta_description": "Samorz\u0105d lekarski sprzeciwia si\u0119 zmianom w Kodeksie karnym, kt\u00f3re s\u0105 kolejn\u0105 pr\u00f3b\u0105 ukrytego zaostrzenia odpowiedzialno\u015bci karnej lekarzy i lekarzy dentyst\u00f3w za b\u0142\u0119dy medyczne - zauwa\u017ca prezes Naczelnej Rady Lekarskiej Andrzej Matyja i zwraca si\u0119 z pro\u015bb\u0105 do prezydenta o wstrzymanie nowelizacji.", "meta_lang": "pl", "meta_favicon": "https://ocdn.eu/wiadomosciucs/favicons/favicon-16x16.png", "meta_data": {"viewport": "width=device-width, initial-scale=1.0, maximum-scale=1.0, user-scalable=no", "referrer": "unsafe-url", "DC.Identifier": "26f6c053-2b13-40cc-bfce-fd90f55a8c89", "pkg-uuid": "26f6c053-2b13-40cc-bfce-fd90f55a8c89", "detailType": "article", "serviceUuid": "b177a2c9-166f-4113-9b28-185bbe554807", "robots": "max-image-preview:large", "description": "Samorz\u0105d lekarski sprzeciwia si\u0119 zmianom w Kodeksie karnym, kt\u00f3re s\u0105 kolejn\u0105 pr\u00f3b\u0105 ukrytego zaostrzenia odpowiedzialno\u015bci karnej lekarzy i lekarzy dentyst\u00f3w za b\u0142\u0119dy medyczne - zauwa\u017ca prezes Naczelnej Rady Lekarskiej Andrzej Matyja i zwraca si\u0119 z pro\u015bb\u0105 do prezydenta o wstrzymanie nowelizacji.", "og": {"title": "Samorz\u0105d lekarski przeciwny zmianom w Kodeksie karnym. Apel do prezydenta Dudy", "description": "Samorz\u0105d lekarski sprzeciwia si\u0119 zmianom w Kodeksie karnym, kt\u00f3re s\u0105 kolejn\u0105 pr\u00f3b\u0105 ukrytego zaostrzenia odpowiedzialno\u015bci karnej lekarzy i lekarzy dentyst\u00f3w za b\u0142\u0119dy medyczne - zauwa\u017ca prezes Naczelnej Rady Lekarskiej Andrzej Matyja i zwraca si\u0119 z pro\u015bb\u0105 do prezydenta o wstrzymanie nowelizacji.", "image": {"identifier": "https://ocdn.eu/pulscms-transforms/1/T0hk9kpTURBXy84M2FjZDU3YzMxMTEzOTk4ODQzOGE3NWFlOGYxYThjMi5qcGeTlQMAzKTNFFDNC22TCaZhMDgxOGUGkwXNBLDNAnbeAAGhMAE/andrzej-duda-pap.jpg", "width": 1200, "height": 630, "type": "image/jpeg"}, "url": "https://wiadomosci.onet.pl/kraj/zmiany-w-kodeksie-karnym-samorzad-lekarski-apeluje-do-prezydenta-dudy/xfw8z9y", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-06-22 21:53:03+0200"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "Samorz\u0105d lekarski sprzeciwia si\u0119 zmianom w Kodeksie karnym, kt\u00f3re s\u0105 kolejn\u0105 pr\u00f3b\u0105 ukrytego zaostrzenia odpowiedzialno\u015bci karnej lekarzy i lekarzy dentyst\u00f3w za b\u0142\u0119dy medyczne - zauwa\u017ca prezes Naczelnej Rady Lekarskiej Andrzej Matyja i zwraca si\u0119 z pro\u015bb\u0105 do prezydenta o wstrzymanie nowelizacji.", "title": "Samorz\u0105d lekarski przeciwny zmianom w Kodeksie karnym. Apel do prezydenta Dudy", "site": "OnetWiadomosci", "image": "https://ocdn.eu/pulscms-transforms/1/PuUktkpTURBXy84M2FjZDU3YzMxMTEzOTk4ODQzOGE3NWFlOGYxYThjMi5qcGeSlQMAzKTNFFDNC22TBc0EsM0CWA"}}, "canonical_link": "https://wiadomosci.onet.pl/kraj/zmiany-w-kodeksie-karnym-samorzad-lekarski-apeluje-do-prezydenta-dudy/xfw8z9y"}