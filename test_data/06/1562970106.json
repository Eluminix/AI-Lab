{"source_url": "https://fakty.interia.pl", "url": "https://fakty.interia.pl/raporty/raport-koronawirus-chiny/aktualnosci/news-koronawirus-test-zderzeniowy-dla-unii-europejskiej,nId,4411507", "title": "Koronawirus. \"Test zderzeniowy\" dla Unii Europejskiej", "top_image": "https://i.iplsc.com/-/00092P5YUFIB3IAX-C461.jpg", "meta_img": "https://i.iplsc.com/-/00092P5YUFIB3IAX-C461.jpg", "images": ["https://i.iplsc.com/000L1UMP8SA06W2I-C401.webp", "https://fakty.interia.pl/images/logoInteriaWydaMedium.svg", "https://i.iplsc.com/000L1UR6RYJQ4EO7-C401.webp", "https://i.iplsc.com/-/00092P5YUFIB3IAX-C461.jpg", "https://i.iplsc.com/000L1TJ0YUFIAVNL-C401.webp", "https://i.iplsc.com/000L1UA7OXNHGW4V-C401.webp", "https://i.iplsc.com/00092P5YUFIB3IAX-C322-F4.webp", "https://i.iplsc.com/000L1U89EWGJECKT-C401.webp", "https://i.iplsc.com/000L1U9092H9SB72-C401.webp", "https://i.iplsc.com/0009A6098CYXTC6T-C202-F4.webp", "https://fakty.interia.pl/images/logoWydarzeniaMedium.svg", "https://i.iplsc.com/000L1U14Q8VSDHB3-C401.webp", "https://i.iplsc.com/000L1UI2752XKX4Q-C401.webp"], "movies": [], "text": "\"Pandemia koronawirusa w pe\u0142nym \u015bwietle ukazuje g\u0142\u0119bok\u0105 rys\u0119 Unii, dziel\u0105c\u0105 kraje bogate od innych. A tylko wi\u0119ksza solidarno\u015b\u0107 pozwoli na przezwyci\u0119\u017cenie kataklizmu gospodarczego, jaki si\u0119 zapowiada\" - m\u00f3wi Christophe Wantz w niedzielnym komentarzu radia RTL. Katastrof\u0119 zwi\u0105zan\u0105 z epidemi\u0105 nazwa\u0142 \"testem zderzeniowym\" dla UE i wyrazi\u0142 w\u0105tpliwo\u015b\u0107, czy \"Europie uda si\u0119 przetrwa\u0107 t\u0119 pandemi\u0119\".\n\nRozwa\u017cania na temat postawy i trwa\u0142o\u015bci wsp\u00f3lnoty sprowokowa\u0142y s\u0142owa by\u0142ego przewodnicz\u0105cego Komisji Europejskiej Jacques\u2019a Delorsa, kt\u00f3ry w deklaracji przekazanej w sobot\u0119 francuskiej agencji prasowej AFP, uzna\u0142, \u017ce klimat, jaki panuje mi\u0119dzy przyw\u00f3dcami kraj\u00f3w cz\u0142onkowskich, \"jak i brak solidarno\u015bci europejskiej, tworz\u0105 \u015bmiertelne niebezpiecze\u0144stwo dla Unii Europejskiej\".\n\n\"Na wierzch wychodzi stare p\u0119kni\u0119cie\"\n\n94-letni obecnie Jacques Delors, kt\u00f3ry rzadko zabiera g\u0142os publicznie, sta\u0142 na czele Komisji w latach 1985-1995. Wci\u0105\u017c cieszy si\u0119 on we Francji wielkim autorytetem.\n\n\"Podobnie jak podczas kryzysu finansowego w 2008 r., na wierzch wychodzi stare p\u0119kni\u0119cie mi\u0119dzy krajami p\u00f3\u0142nocy, jak Niemcy i Holandia, o zdrowych finansach publicznych, a tymi z po\u0142udnia, jak W\u0142ochy, Hiszpania, a nawet Francja, oskar\u017canymi o nietrzymanie dyscypliny bud\u017cetowej\" - diagnozowa\u0142 komentator RTL.\n\nFrancuska minister broni UE\n\nW niedziel\u0119 francuska minister ds. europejskich Amelie de Montchalin powiedzia\u0142a w radiowo-telewizyjnym programie \"Kwestie polityki\", \u017ce Unia podj\u0119\u0142a \"niespotykane dot\u0105d\" kroki, takie jak program Europejskiego Banku Centralnego (EBC) przewiduj\u0105cy 750 miliard\u00f3w euro pomocy dla pa\u0144stw cz\u0142onkowskich. \"Niespotykanym dot\u0105d posuni\u0119ciem\" nazwa\u0142a te\u017c odej\u015bcie od regu\u0142 paktu stabilno\u015bci i wzrostu, czyli zezwolenie na zwi\u0119kszenie deficytu bud\u017cetowego.\n\nFrancuska minister po\u0142o\u017cy\u0142a przy tym nacisk na konieczno\u015b\u0107 \"pokazania prawdziwej solidarno\u015bci\" i sugerowa\u0142a, \u017ce do wyj\u015bcia z kryzysu zwi\u0105zanego z koronawirusem \"konieczne b\u0119dzie opracowanie wsp\u00f3lnego planu o\u017cywienia gospodarczego\". Po czym zagrozi\u0142a, \u017ce \"je\u015bli Unia Europejska nie wyjdzie zjednoczona z kryzysu COVID-19, to stanie wobec pyta\u0144 egzystencjalnych, a w tym kwestii miejsca niekt\u00f3rych we wsp\u00f3lnocie\".\n\n\"Bruksela musia\u0142a waln\u0105\u0107 pi\u0119\u015bci\u0105 w st\u00f3\u0142\"\n\nZ kolei brukselska korespondentka dziennika \"Le Figaro\" Anne Rovan, powo\u0142uj\u0105c si\u0119 na \"\u017ar\u00f3d\u0142a brukselskie\", ujawnia, \u017ce \"Bruksela musia\u0142a waln\u0105\u0107 pi\u0119\u015bci\u0105 w st\u00f3\u0142 i zagrozi\u0107 sankcjami Pary\u017cowi i Berlinowi\", by Francja i Niemcy znios\u0142y zakaz eksportu sprz\u0119tu medycznego. Dziennikarka pisze, \u017ce wobec koronawirusa ro\u015bnie \"nie\u015bmia\u0142a i wyrachowana solidarno\u015b\u0107 mi\u0119dzy Europejczykami\". Przewiduje jednak, \u017ce \"pocz\u0105tkowe urazy nie dadz\u0105 szybko o sobie zapomnie\u0107\".\n\nI ko\u0144czy ostrze\u017ceniem: \"Uni\u0119, kt\u00f3ra nie zda\u0142a egzaminu w pocz\u0105tkach kryzysu, czekaj\u0105 nowe pr\u00f3by. Pocz\u0105wszy od najtrudniejszej, jak\u0105 b\u0119dzie rozdzia\u0142 szczepionek, gdy stan\u0105 si\u0119 wreszcie dost\u0119pne\".\n\nMia\u0142 p\u0142aci\u0107 15 euro za maseczk\u0119. Postanowi\u0142 uszy\u0107 j\u0105 sam Deutsche Welle Deutsche Welle", "keywords": [], "meta_keywords": [""], "tags": [], "authors": ["Imago Stock People", "Deutsche Welle"], "publish_date": null, "summary": "", "article_html": "", "meta_description": "Bruksela musia\u0142a waln\u0105\u0107 pi\u0119\u015bci\u0105 w st\u00f3\u0142 i zagrozi\u0107 sankcjami Pary\u017cowi i Berlinowi, by Francja i Niemcy znios\u0142y zakaz eksportu sprz\u0119tu medycznego -", "meta_lang": "pl", "meta_favicon": "/images/app-icons/wydarzenia-app-icon-48x48.png", "meta_data": {"viewport": "initial-scale=1,maximum-scale=1,width=device-width,user-scalable=no", "og": {"title": "Rola Unii w dobie kryzysu. Ujawni\u0142 si\u0119 g\u0142\u0119boki podzia\u0142", "description": "Bruksela musia\u0142a waln\u0105\u0107 pi\u0119\u015bci\u0105 w st\u00f3\u0142 i zagrozi\u0107 sankcjami Pary\u017cowi i Berlinowi, by Francja i Niemcy znios\u0142y zakaz eksportu sprz\u0119tu medycznego -", "type": "article", "url": "https://wydarzenia.interia.pl/koronawirus/news-koronawirus-test-zderzeniowy-dla-unii-europejskiej,nId,4411507", "image": {"identifier": "https://i.iplsc.com/-/00092P5YUFIB3IAX-C461.jpg", "alt": "Flagi UE", "width": 1280, "height": 674}, "locale": "pl_PL"}, "twitter": {"card": "summary_large_image", "title": "Koronawirus. \"Test zderzeniowy\" dla Unii Europejskiej", "description": "Bruksela musia\u0142a waln\u0105\u0107 pi\u0119\u015bci\u0105 w st\u00f3\u0142 i zagrozi\u0107 sankcjami Pary\u017cowi i Berlinowi, by Francja i Niemcy znios\u0142y zakaz eksportu sprz\u0119tu medycznego - czytamy w \"Le Figaro\". We francuskich", "image": {"identifier": "https://i.iplsc.com/-/00092P5YUFIB3IAX-C461.webp", "alt": "Flagi UE"}, "site": "https://x.com/int_wydarzenia"}, "dc.language": "PL", "dc.source": "https://wydarzenia.interia.pl", "dc.publisher": "https://interia.pl", "dc.rights": "https://wydarzenia.interia.pl, wszelkie prawa zastrze\u017cone", "geo.region": "PL-MA", "geo.placename": "Krak\u00f3w", "geo.position": "50.0647;19.9450", "description": "Bruksela musia\u0142a waln\u0105\u0107 pi\u0119\u015bci\u0105 w st\u00f3\u0142 i zagrozi\u0107 sankcjami Pary\u017cowi i Berlinowi, by Francja i Niemcy znios\u0142y zakaz eksportu sprz\u0119tu medycznego -", "theme-color": "#040a18", "robots": "index,follow,max-snippet:-1,max-image-preview:large", "next-head-count": 52}, "canonical_link": "https://wydarzenia.interia.pl/koronawirus/news-koronawirus-test-zderzeniowy-dla-unii-europejskiej,nId,4411507"}