{"source_url": "https://www.latinaoggi.eu", "url": "https://www.latinaoggi.eu/news/cronaca/89543/-limmobilismo-di-boris-johnson-e-le-paure-di-noi-pontini-immigrati-", "title": "\"L'immobilismo di Boris Johnson e le paure di noi pontini immigrati\"", "top_image": "https://www.latinaoggi.eu/resizer/1200/630/true/img/full/89543_7a0lgn9.jpg--_l_immobilismo_di_boris_johnson_e_le_paure_di_noi_pontini_immigrati_.jpg", "meta_img": "https://www.latinaoggi.eu/resizer/1200/630/true/img/full/89543_7a0lgn9.jpg--_l_immobilismo_di_boris_johnson_e_le_paure_di_noi_pontini_immigrati_.jpg", "images": ["https://www.latinaoggi.eu/news/cronaca/89543/images/logos/1/logo_white.jpg?v=1711535451000", "https://www.latinaoggi.eu/resizer/1200/630/true/img/full/89543_7a0lgn9.jpg--_l_immobilismo_di_boris_johnson_e_le_paure_di_noi_pontini_immigrati_.jpg", "https://www.latinaoggi.eu/resizer/110/70/true/2025_05_17/WhatsApp_Image_2025-05-17_at_08.38.50%281%29-1747466617771.jpeg--.jpeg?1747466622936", "https://www.latinaoggi.eu/resizer/110/70/true/2025_05_17/20250516_102834_11550252-1747462687784.jpg--.jpg?1747466770196", "https://www.latinaoggi.eu/news/cronaca/89543/upload/2024_08_05/CIO-Newsstand-1691592916885-1722860589255.png", "https://www.latinaoggi.eu/news/cronaca/89543/resizer/1140/-1/true/img/full/89543_7a0lgn9.jpg--.jpg", "https://www.latinaoggi.eu/images/CIO-Icon_location.png", "https://www.latinaoggi.eu/resizer/110/70/true/img/full/204909_1439549063412.jpg--.jpg?1732880757880", "https://www.latinaoggi.eu/news/cronaca/89543/images/logos/1/logo_colored.jpg?v=1711532950000", "data:image/gif;base64,R0lGODlhAQABAIAAAAAAAP///yH5BAEAAAAALAAAAAABAAEAAAIBRAA7"], "movies": [], "text": "La tensione e le preoccupazioni tra noi italiani che viviamo a Londra, e pi\u00f9 in generale in tutto il Regno Unito, stanno crescendo giorno dopo giorno, soprattutto nel vedere che dal governo di Boris Johnson non vengono prese misure drastiche di nessun genere per rallentare il contagio. Il timore principale \u00e8 rivolto a noi tutti che viviamo qui, ma anche al resto dell'Europa perch\u00e9 se da una parte l'Italia e a seguire Spagna, Francia e altri paesi europei stanno ora cercando di arginare il pi\u00f9 possibile la diffusione, dall'altra l'UK ad oggi non sta facendo nulla di veramente concreto, mettendo in serio pericolo il futuro dell'intero continente che cos\u00ec non sar\u00e0 mai libero da rischi di ritorno del coronavirus. Come se ci fosse sempre un focolaio pronto ad esplodere di nuovo, anche quando tutto sar\u00e0 passato. La predisposizione \"business first\" del Governo britannico, prima di tutto gli affari, non credo che ripagher\u00e0, perch\u00e9 se ad oggi l'esecutivo di Boris Johnson pi\u00f9 che la salute pubblica sta tutelando il paese dal rischio recessione, dall'altro rischia seriamente che non avr\u00e0 abbastanza forza lavoro per portare avanti il paese, una volta il contagio si sar\u00e0 diffuso a macchia d'olio. Capisco che bloccare completamente una citt\u00e0, come Londra, da nove milioni di abitanti \u00e8 quasi impossibile, ma rimanere del tutto immobili \u00e8 allo stesso tempo l'atteggiamento pi\u00f9 errato che pu\u00f2 adottare un paese sviluppato come il Regno Unito. Inoltre, come italiani emigrati stiamo vivendo anche una doppia preoccupazione, non potendo rientrare nelle nostre citt\u00e0 d'origine per portare sostegno e supporto a familiari e amici. Non \u00e8 di certo una chiamata al cellulare o una videotelefonata che possono compensare questi momenti di sconforto che stiamo vivendo tutti, noi qui e voi in Italia.", "keywords": [], "meta_keywords": [""], "tags": [], "authors": ["Alessandro Allocca"], "publish_date": "Mon Mar 16 08:00:02 2020", "summary": "", "article_html": "", "meta_description": "Cosa succede nel paese che non ha preso ancora alcun provvedimento contro il Coronavirus", "meta_lang": "it", "meta_favicon": "favicon_1.ico?v=1711535467000", "meta_data": {"description": "Cosa succede nel paese che non ha preso ancora alcun provvedimento contro il Coronavirus", "Keywords": "immobilismo,boris,johnson", "news_keywords": "immobilismo,boris,johnson", "author": "Alessandro Allocca", "sections": "Cronaca", "viewport": "width=1024", "og": {"type": "article", "title": "\"L'immobilismo di Boris Johnson e le paure di noi pontini immigrati\"", "description": "Cosa succede nel paese che non ha preso ancora alcun provvedimento contro il Coronavirus", "image": {"identifier": "https://www.latinaoggi.eu/resizer/1200/630/true/img/full/89543_7a0lgn9.jpg--_l_immobilismo_di_boris_johnson_e_le_paure_di_noi_pontini_immigrati_.jpg", "alt": "\"L'immobilismo di Boris Johnson e le paure di noi pontini immigrati\"", "width": 1200, "height": 630}, "url": "https://www.latinaoggi.eu/news/cronaca/89543/l-immobilismo-di-boris-johnson-e-le-paure-di-noi-pontini-immigrati.html", "article": {"author": "Alessandro Allocca"}}, "fb": {"app_id": 1326225934713656}, "twitter": {"title": "\"L'immobilismo di Boris Johnson e le paure di noi pontini immigrati\"", "description": "Cosa succede nel paese che non ha preso ancora alcun provvedimento contro il Coronavirus", "url": "https://www.latinaoggi.eu/news/cronaca/89543/l-immobilismo-di-boris-johnson-e-le-paure-di-noi-pontini-immigrati.html", "image": {"identifier": "https://www.latinaoggi.eu/resizer/1200/630/true/img/full/89543_7a0lgn9.jpg--_l_immobilismo_di_boris_johnson_e_le_paure_di_noi_pontini_immigrati_.jpg", "width": 1200, "height": 630}}, "url": "https://www.latinaoggi.eu/news/cronaca/89543/l-immobilismo-di-boris-johnson-e-le-paure-di-noi-pontini-immigrati.html", "articleID": 89543, "datePublished": "2020-03-16T08:00:2Z", "article": {"published_time": "2020-03-16T08:00:2Z", "modified_time": "2020-03-16T13:18:12Z"}, "last-modified": "2020-03-16T13:18:12Z", "robots": "max-image-preview:large", "google-signin-requestvisibleactions": "https://schema.org/AddAction", "google-signin-cookiepolicy": "single_host_origin", "thumbnail": "https://www.latinaoggi.eu/resizer/1140/-1/true/img/full/89543_7a0lgn9.jpg--.jpg"}, "canonical_link": "https://www.latinaoggi.eu/news/cronaca/89543/l-immobilismo-di-boris-johnson-e-le-paure-di-noi-pontini-immigrati.html"}