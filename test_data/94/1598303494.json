{"source_url": "https://www.birgun.net", "url": "https://www.birgun.net/haber/epdk-igdas-a-sorusturma-baslatti-ibb-aciklama-yapti-299798", "title": "EPDK, \u0130GDA\u015e'a soru\u015fturma ba\u015flatt\u0131, \u0130BB a\u00e7\u0131klama yapt\u0131", "top_image": "https://static.birgun.net/resim/haber-detay-resim/2020/05/06/epdk-igdas-a-sorusturma-baslatildi-727594-5.jpg", "meta_img": "https://static.birgun.net/resim/haber-detay-resim/2020/05/06/epdk-igdas-a-sorusturma-baslatildi-727594-5.jpg", "images": ["https://static.birgun.net/images/abone_banner_light.jpg", "https://www.birgun.net/assets/images/birgun-tv-light.png", "https://www.birgun.net/assets/images/telegram.png", "https://www.birgun.net/assets/images/google-play.png", "https://www.birgun.net/assets/images/birgun-tv-dark.png", "https://static.birgun.net/resim/haber-liste-resim/2020/05/03/igdas-tan-dogal-gaz-faturalarina-iliskin-aciklama-726210-6.jpg", "https://mc.yandex.ru/watch/99239568", "https://www.birgun.net/assets/images/birgun-pazar-dark.png", "https://static.birgun.net/images/abone_banner_dark.jpg", "https://www.birgun.net/assets/images/facebook.png", "https://www.birgun.net/assets/images/birgun-logo-light.png", "https://www.birgun.net/assets/images/x_w.png", "https://www.birgun.net/assets/images/birgun-kitap-light.png", "https://www.birgun.net/assets/images/whatsapp.png", "https://www.birgun.net/assets/images/birgun-kitap-dark.png", "https://www.birgun.net/assets/images/google_news.png", "https://www.birgun.net/assets/images/bluesky.png", "https://www.birgun.net/assets/images/birgun-pazar-light.png", "https://static.birgun.net/resim/haber-detay-resim/2020/05/06/epdk-igdas-a-sorusturma-baslatildi-727594-5.jpg", "https://www.birgun.net/assets/images/x.png", "https://www.birgun.net/assets/images/birgun-logo-dark.png", "https://www.birgun.net/assets/images/linkedin.png", "https://www.birgun.net/assets/images/apple-store.png"], "movies": [], "text": "EPDK, \u0130GDA\u015e'a soru\u015fturma ba\u015flatt\u0131, \u0130BB a\u00e7\u0131klama yapt\u0131\n\nEPDK Ba\u015fkan\u0131 Mustafa Y\u0131lmaz \"Mevzuata ayk\u0131r\u0131 fatura d\u00fczenledi\u011fi gerek\u00e7esiyle \u0130GDA\u015e'a soru\u015fturma a\u00e7t\u0131k\" a\u00e7\u0131klamas\u0131 yapt\u0131. \u0130BB de konu hakk\u0131nda a\u00e7\u0131klamada bulundu.\n\nEPDK, \u0130stanbul\u2019da ikamet eden do\u011fal gaz abonelerinden yo\u011fun \u015fekilde gelen y\u00fcksek fatura \u015fikayetlerini inceledi ve ilgili da\u011f\u0131t\u0131m \u015firketi \u0130GDA\u015e\u2019\u0131n mevzuata ayk\u0131r\u0131 s\u00fcrelerde abonelerine fatura d\u00fczenledi\u011fi iddias\u0131yla soru\u015fturma a\u00e7t\u0131.\n\n\u0130GDA\u015e son d\u00f6nemlerde do\u011fal gaz faturalar\u0131n\u0131n y\u00fcksek geldi\u011fine ili\u015fkin yurtta\u015flardan gelen \u015fikayetler \u00fczerine, ''Daha \u00f6nce de oldu\u011fu gibi ger\u00e7ek t\u00fcketim \u00fczerinden ve saya\u00e7lar yerinde okunarak fatura olu\u015fturulmaktad\u0131r\" a\u00e7\u0131klamas\u0131 yapm\u0131\u015ft\u0131.\n\n\u0130BB\u2019DEN A\u00c7IKLAMA\n\nA\u00e7\u0131lan soru\u015fturma ard\u0131ndan \u0130stanbul B\u00fcy\u00fck\u015fehir Belediye (\u0130BB) S\u00f6zc\u00fcs\u00fc Murat Ongun, sosyal medya hesab\u0131ndan a\u00e7\u0131klama yapt\u0131. Ongun, s\u00f6z konusu soru\u015fturman\u0131n fatura bedelleriyle de\u011fil, s\u00fcreleriyle alakal\u0131 oldu\u011funu s\u00f6yledi.\n\nOngun\u2019un a\u00e7\u0131klamas\u0131 \u015f\u00f6yle:\n\n\u0130GDA\u015e\u2019a a\u00e7\u0131lan soru\u015fturma \"T\u00fcketim bedelinden fazla kesilen fatura\" i\u00e7in de\u011fil s\u00fcresiyle ilgilidir. Salg\u0131n s\u00fcrecinde saya\u00e7 okuma i\u015flemi do\u011fal olarak bir aydan daha uzun bir s\u00fcre almaktad\u0131r. \u00dclke genelinde de bu \u015fekildedir. Ancak EPDK sadece \u0130GDA\u015e'a soru\u015fturma a\u00e7m\u0131\u015ft\u0131r. \u2014 Murat Ongun (@Mrt_Ongun) May 6, 2020\n\nYASAL OLARAK FATURA KESME SINIRI NED\u0130R?\n\nResmi Gazete'de 9 Haziran 2017 tarihinde yer alan bir d\u00fczenlemeye g\u00f6re do\u011falgaz da\u011f\u0131t\u0131m \u015firketleri mekanik saya\u00e7 kullanan abonelerin saya\u00e7lar\u0131n\u0131 ayl\u0131k olarak art\u0131 eksi be\u015f g\u00fcnden fazla sapma olmayacak \u015fekilde okuyor. Yani aboneye en az 25 g\u00fcnl\u00fck en fazla 35 g\u00fcnl\u00fck fatura kesilebiliyor. Da\u011f\u0131t\u0131m \u015firketleri 50 metrek\u00fcpe ula\u015fmayan ayl\u0131k t\u00fcketimleri s\u00f6z konusu fatura d\u00f6nemi i\u00e7in faturaland\u0131rmama hakk\u0131na sahip. Bu d\u00fczenlemedeki t\u00fcketim miktar\u0131 genellikle yaz aylar\u0131 i\u00e7in ge\u00e7erli.", "keywords": [], "meta_keywords": ["epdk", "igda\u015f", "do\u011fal gaz", "fatura", "ger\u00e7ek", "istanbul", "soru\u015fturma", "t\u00fcketim", "a\u00e7\u0131klama", "belediye", "ibb", "gazete", "haziran", "murat ongun", "medya", "sosyal", "salg\u0131n", "okuma", "resmi gazete", "\u00fclke", "yaz"], "tags": [], "authors": ["Haber Merkezi"], "publish_date": null, "summary": "", "article_html": "", "meta_description": "\u0130stanbul\u2019da y\u00fcksek do\u011falgaz faturalar\u0131 hakk\u0131ndaki \u015fikayetlerin ard\u0131ndan EPDK, \u0130GDA\u015e\u2019a soru\u015fturma ba\u015flatt\u0131. Soru\u015fturman\u0131n gerek\u00e7esi 'mevzuata ayk\u0131r\u0131 s\u00fcrelerde faturaland\u0131rma' olurken \u0130BB de konuya ili\u015fkin a\u00e7\u0131klama yapt\u0131", "meta_lang": "tr", "meta_favicon": "/assets/images/favicon-light.png", "meta_data": {"viewport": "width=device-width, initial-scale=1, shrink-to-fit=no", "title": "EPDK, \u0130GDA\u015e'a soru\u015fturma ba\u015flatt\u0131, \u0130BB a\u00e7\u0131klama yapt\u0131", "datePublished": "2020-05-06T10:17:00+03:00", "dateModified": "2020-05-06T13:10:20+03:00", "url": "https://www.birgun.net/haber/epdk-igdas-a-sorusturma-baslatti-ibb-aciklama-yapti-299798", "og": {"description": "\u0130stanbul\u2019da y\u00fcksek do\u011falgaz faturalar\u0131 hakk\u0131ndaki \u015fikayetlerin ard\u0131ndan EPDK, \u0130GDA\u015e\u2019a soru\u015fturma ba\u015flatt\u0131. Soru\u015fturman\u0131n gerek\u00e7esi 'mevzuata ayk\u0131r\u0131 s\u00fcrelerde faturaland\u0131rma' olurken \u0130BB de konuya ili\u015fkin a\u00e7\u0131klama yapt\u0131", "title": "EPDK, \u0130GDA\u015e'a soru\u015fturma ba\u015flatt\u0131, \u0130BB a\u00e7\u0131klama yapt\u0131", "url": "https://www.birgun.net/haber/epdk-igdas-a-sorusturma-baslatti-ibb-aciklama-yapti-299798", "image": "https://static.birgun.net/resim/haber-detay-resim/2020/05/06/epdk-igdas-a-sorusturma-baslatildi-727594-5.jpg", "type": "website", "site_name": "birgun.net"}, "article": {"published": "2020-05-06T10:17:00+03:00"}, "articleSection": "news", "keywords": "epdk,igda\u015f,do\u011fal gaz,fatura,ger\u00e7ek,istanbul,soru\u015fturma,t\u00fcketim,a\u00e7\u0131klama,belediye,ibb,gazete,haziran,murat ongun,medya,sosyal,salg\u0131n,okuma,resmi gazete,\u00fclke,yaz", "contentid": 299798, "twitter": {"url": "https://www.birgun.net/haber/epdk-igdas-a-sorusturma-baslatti-ibb-aciklama-yapti-299798", "title": "EPDK, \u0130GDA\u015e'a soru\u015fturma ba\u015flatt\u0131, \u0130BB a\u00e7\u0131klama yapt\u0131", "description": "\u0130stanbul\u2019da y\u00fcksek do\u011falgaz faturalar\u0131 hakk\u0131ndaki \u015fikayetlerin ard\u0131ndan EPDK, \u0130GDA\u015e\u2019a soru\u015fturma ba\u015flatt\u0131. Soru\u015fturman\u0131n gerek\u00e7esi 'mevzuata ayk\u0131r\u0131 s\u00fcrelerde faturaland\u0131rma' olurken \u0130BB de konuya ili\u015fkin a\u00e7\u0131klama yapt\u0131", "image": "https://static.birgun.net/resim/haber-detay-resim/2020/05/06/epdk-igdas-a-sorusturma-baslatildi-727594-5.jpg", "card": "summary_large_image", "site": "@BirGun_Gazetesi", "domain": "https://www.birgun.net", "widgets": {"new-embed-design": "on", "csp": "on"}}, "pdate": 20200506, "utime": 20200506131020, "ptime": 20200506101700, "articleAuthor": "Haber Merkezi", "msapplication-starturl": "https://www.birgun.net", "content-language": "tr-TR", "robots": "all", "language": "Turkish", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "fb": {"pages": 119984304704521}, "application-name": "birgun.net", "revisit-after": "1 days"}, "canonical_link": "https://www.birgun.net/haber/epdk-igdas-a-sorusturma-baslatti-ibb-aciklama-yapti-299798"}