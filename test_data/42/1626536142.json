{"source_url": "https://www.positanonews.it", "url": "https://www.positanonews.it/2020/06/piccole-considerazioni-sul-caso-floyd/3393387/", "title": "Piccole considerazioni sul caso Floyd", "top_image": "https://cdn.positanonews.it/photogallery_new/images/2020/06/caricamento-temporaneo-per-contributo-xf1nffv51f-3283890.jpg", "meta_img": "https://cdn.positanonews.it/photogallery_new/images/2020/06/caricamento-temporaneo-per-contributo-xf1nffv51f-3283890.jpg", "images": ["https://www.positanonews.it/static/images/Pinterest-e3324ce4fc3596b692c4b853011b8acc.svg", "https://www.positanonews.it/static/images/WhatsApp-397b2e29e9fad6ed1d3a10cbb1ff5ff9.svg", "https://www.positanonews.it/static/images/PDF-1019c8b8bfbe456dc43380fabab2219d.svg", "https://www.positanonews.it/static/images/it-a4436ab7088993761631631d1a11f922.svg", "https://secure.gravatar.com/avatar/9c0ddb6241df31fb07591e37d4cc9fbe?s=96&d=mm&r=g", "https://cdn.positanonews.it/photogallery_new/images/2020/06/caricamento-temporaneo-per-contributo-xf1nffv51f-3283890.jpg", "https://www.positanonews.it/static/images/LinkedIn-04c0da8f7902cf98c20942ab62099b92.svg", "https://www.positanonews.it/static/images/Telegram-a457f46a9404d1e15a6de364d6c4f0a1.svg", "https://www.positanonews.it/static/images/Facebook-902b2034ea37f2fb55cf4fa1964f8d8a.svg", "https://www.positanonews.it/static/images/Mail-4559d952281afdf6d66d230f6eb33c32.svg", "https://www.positanonews.it/static/images/en-c6e611825bf636760bde52d4b8b09371.svg", "https://www.positanonews.it/static/images/search_dark-95e8f02d1491221db5c71c0a4d0c3fe2.svg", "https://www.positanonews.it/static/images/Share-bd9f9592e6a37fb544fba79f581ef4a5.svg", "https://cdn.positanonews.it/photogallery_new/images/2020/06/caricamento-temporaneo-per-contributo-xf1nffv51f-3283890.webp", "https://www.positanonews.it/static/images/fr-07819fbe0d9275617616f0c6eae28a59.svg", "https://www.positanonews.it/static/images/whatsappLink-e9cd5311e6684c47370d663b352f8127.svg", "https://www.positanonews.it/static/images/Twitter-4f41a3c2d4a2cc2e7d0526e538fdd69b.svg", "https://www.positanonews.it/static/images/pressnews_mobile-834f6eff6f8b0433d87ed015f96efd82.svg", "https://www.positanonews.it/static/images/telegram-ed7a5b4e1f794f1aa61978dd11725644.svg"], "movies": [], "text": "La sera del 25 maggio George Floyd esce per comprare un pacchetto di sigarette. Si dirige nel solito negozio e paga, probabilmente, con monete false. La cassiera se ne accorge e chiama il 911. La polizia giunge sul posto e blocca l\u2019uomo che si ribella quando le forze dell\u2019ordine tentano di portarlo via; qualcuno accenna al fatto che ha bevuto. La situazione degenera improvvisamente, Floyd si trova a terra ammanettato, il poliziotto spinge il ginocchio sul petto per otto minuti, l\u2019afroamericano inizia a supplicare, grida che non riesce a respirare: \u201cplease, please\u2026 I can\u2019t breathe\u201d. George muore. La vicenda \u00e8 ripresa dai telefonini dei presenti e in poco tempo il video diventa di dominio pubblico. Scatta immediatamente la protesta, la gente si riversa per le strade, la frase \u201cnon riesco a respirare\u201d diventa il nuovo slogan contro le forze dell\u2019ordine. I manifestanti si dimenticano del lockdown e delle norme comportamentali da rispettare durante la pandemia. Le proteste sembrano non placarsi, sebbene il coprifuoco decretato in molte citt\u00e0, anzi cosa molto grave, sono degenerate in veri e propri saccheggi a danni dei negozi. La rabbia dietro i disordini esplosi ha radici antiche. Gli USA hanno il peccato originale di aver sfruttato in modo massiccio la schiavit\u00f9. Vi \u00e8 una frustrazione profonda degli afroamericani per la loro condizione. Sono passati pi\u00f9 di centocinquanta anni dall\u2019abolizione della schiavit\u00f9 ma nella gran parte dei casi il gap economico con i bianchi \u00e8 enorme. Per quanto tempo andranno avanti le proteste, non lo sappiamo. Nel 1955 Rosa Park si rifiuta di lasciare il posto a sedere sul pullman per fare spazio ai bianchi. Viene arrestata. Scatta la protesta guidata da uno sconosciuto Martin Luther King e per 381 giorni si decide di boicottare i mezzi pubblici. Ben diversa, invece \u00e8 la protesta odierna. Non c\u2019\u00e8 una guida spirituale, le rimostranze sono sfociate in disordini e saccheggi. Le dichiarazioni rilasciate del presidente non hanno aiutato a rasserenare gli animi. Manifestazioni anti-razziste si susseguono in tutto il pianeta. Il clima di tensione viene a sovrapporsi all\u2019emergenza planetaria dovuta alla pandemia da Sars-Cov-2. Negli USA ci sono stati oltre centomila morti, milioni di disoccupati, aziende fallite e giovani senza una prospettiva. Queste concause hanno evidentemente alimentato la rabbia sociale che covava sotto le ceneri. La morte di Floyd \u00e8 stata la scintilla che ha fatto esplodere l\u2019incendio. L\u2019Europa tutta, ad eccezione della Germania, ha subito anch\u2019essa, a causa del coronavirus, una devastazione sociale in primis ed economica a seguire. Deve perci\u00f2 guardare con molta attenzione ai fatti di Minneapolis e muoversi in tempo per ridurre le disuguaglianze sociali, altrimenti il divario tra ricchi e poveri sar\u00e0 sempre maggiore.", "keywords": [], "meta_keywords": [""], "tags": [], "authors": [], "publish_date": "Fri Jun  5 11:37:10 2020", "summary": "", "article_html": "", "meta_description": "La sera del 25 maggio George Floyd esce per comprare un pacchetto di sigarette. Si dirige nel solito negozio e paga, probabilmente, con monete false. La", "meta_lang": "it", "meta_favicon": "https://cdn.positanonews.it/favicon/apple-touch-icon.png", "meta_data": {"generator": "Frontity", "viewport": "width=device-width, initial-scale=1.0", "msapplication-TileColor": "#da532c", "theme-color": "#ffffff", "apple-mobile-web-app-title": "positanonews", "og": {"image": "https://cdn.positanonews.it/photogallery_new/images/2020/06/caricamento-temporaneo-per-contributo-xf1nffv51f-3283890.jpg", "locale": "it_IT", "type": "article", "title": "Piccole considerazioni sul caso Floyd - Positanonews", "description": "La sera del 25 maggio George Floyd esce per comprare un pacchetto di sigarette. Si dirige nel solito negozio e paga, probabilmente, con monete false. La", "url": "/2020/06/piccole-considerazioni-sul-caso-floyd/3393387/", "site_name": "Positanonews"}, "twitter": {"image": "https://cdn.positanonews.it/photogallery_new/images/2020/06/caricamento-temporaneo-per-contributo-xf1nffv51f-3283890.jpg", "card": "summary_large_image", "creator": "@positanonews", "site": "@positanonews"}, "ga4_id": "G-8DL6V1667E", "description": "La sera del 25 maggio George Floyd esce per comprare un pacchetto di sigarette. Si dirige nel solito negozio e paga, probabilmente, con monete false. La", "robots": "index, follow, max-snippet:-1, max-image-preview:large, max-video-preview:-1", "article": {"publisher": "https://www.facebook.com/positanonews/", "published_time": "2020-06-05T11:37:10+00:00"}}, "canonical_link": "https://www.positanonews.it/2020/06/piccole-considerazioni-sul-caso-floyd/3393387/"}