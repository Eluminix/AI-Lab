{"source_url": "https://film.interia.pl", "url": "https://film.interia.pl/wiadomosci/news-miss-americana-taylor-swift-wyznala-ze-miala-anoreksje,nId,4287390", "title": "\"Miss Americana\": Taylor Swift wyzna\u0142a, \u017ce mia\u0142a anoreksj\u0119", "top_image": "https://i.iplsc.com/-/0009S9836RBDU8MF-C461-F4.jpg", "meta_img": "https://i.iplsc.com/-/0009S9836RBDU8MF-C461-F4.jpg", "images": ["https://film.interia.pl/p.gif", "https://film.interia.pl/i/interia_logo_b.svg", "https://film.interia.pl/i/service_logo_s.svg", "https://i.iplsc.com/pap-life/0004EI02KUNM756F-C301.jpg", "https://i.iplsc.com/-/0009S9836RBDU8MF-C461-F4.jpg", "https://film.interia.pl/i/interia-logo-2-0.svg", "https://i.iplsc.com/taylor-swift-na-festiwalu-sundance/0009S95EGQCJPYNF-C461-F4.jpg"], "movies": [], "text": "Taylor Swift nale\u017cy do najpopularniejszych gwiazd ameryka\u0144skiej muzyki rozrywkowej. Jest laureatk\u0105 wielu presti\u017cowych nagr\u00f3d, w tym Grammy, Emmy oraz Billboard Music Awards. Jej nazwisko znalaz\u0142o si\u0119 na li\u015bcie 100 najbardziej wp\u0142ywowych ludzi tygodnika \"Time\", regularnie l\u0105duje te\u017c w rankingach najlepiej zarabiaj\u0105cych artystek na \u015bwiecie oraz najbardziej wp\u0142ywowych kobiet. Ale z wyprodukowanego przez Netflixa dokumentu \"Taylor Swift: Miss Americana\" wy\u0142ania si\u0119 zupe\u0142nie inny obraz artystki.\n\n\n\nJednym z poruszonych w nim w\u0105tk\u00f3w s\u0105 zmagania gwiazdy z zaburzeniami od\u017cywiania, kt\u00f3rych do\u015bwiadczy\u0142a pod wp\u0142ywem medialnego szumu wok\u00f3\u0142 jej osoby i inwazji paparazzich. Swift zdradzi\u0142a, \u017ce by\u0142 moment, kiedy internetowe publikacje wywo\u0142ywa\u0142y u niej wstyd i powodowa\u0142y, \u017ce przestawa\u0142a je\u015b\u0107. \"Wystarczy\u0142o, \u017ce zobaczy\u0142am kolejne zdj\u0119cie, na kt\u00f3rym m\u00f3j brzuch jest zbyt du\u017cy albo kto\u015b powiedzia\u0142, \u017ce wygl\u0105dam, jakbym by\u0142a w ci\u0105\u017cy To powodowa\u0142o, \u017ce si\u0119 g\u0142odzi\u0142am\" - wyznaje.\n\nReklama\n\nZaburzenia od\u017cywiania z czasem zacz\u0119\u0142y mie\u0107 wp\u0142yw na jej samopoczucie podczas wyst\u0119p\u00f3w. \"My\u015bla\u0142am, \u017ce to normalne, \u017ce pod koniec koncertu czuj\u0119 si\u0119 tak, jakbym mia\u0142a zemdle\u0107. Teraz zdaj\u0119 sobie spraw\u0119 z tego, \u017ce nie by\u0142o to normalne. Je\u015bli jesz, masz energi\u0119, stajesz si\u0119 silniejszy, mo\u017cesz wyst\u0119powa\u0107 na scenie i nie czu\u0107 si\u0119 wyniszczony\" - przyznaje. Dodatkowym utrudnieniem by\u0142o to, \u017ce artystka \u017cy\u0142a w zaprzeczeniu, nie dopuszczaj\u0105c do siebie s\u0142\u00f3w krytyki. \"By\u0142am ca\u0142kowicie nie\u015bwiadoma, \u017ce co\u015b jest nie tak. Gdy kto\u015b z troski pyta\u0142, czy cokolwiek jem, oburza\u0142am si\u0119: \"O czym ty m\u00f3wisz? Oczywi\u015bcie, \u017ce jem. I du\u017co \u0107wicz\u0119\". Owszem, du\u017co w\u00f3wczas \u0107wiczy\u0142am. Ale nie jad\u0142am\" - wyjawia.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "", "meta_lang": "pl", "meta_favicon": "/i/film-ico-144x144.png", "meta_data": {"viewport": "initial-scale=1,maximum-scale=1,width=device-width,user-scalable=no", "theme-color": "#00b5d9", "referrer": "unsafe-url", "Author": "INTERIA.PL", "GOOGLEBOT": "NOODP", "Keywords": "stycznia, Festiwalu, Filmowym, Sundance, mia\u0142, premier\u0119, dokument, Taylor, Swift, Miss, Americana, Jednym, w\u0105tk\u00f3w, poruszonych, produkcji, zmagania, ameryka\u0144skiej, gwiazdy, zaburzeniami, od\u017cywiania, niegdysiejsz\u0105, obsesj\u0105", "Description": "23 stycznia na Festiwalu Filmowym w Sundance mia\u0142 premier\u0119 dokument \"Taylor Swift: Miss Americana\". Jednym z w\u0105tk\u00f3w poruszonych w produkcji s\u0105 zmagania", "twitter": {"card": "summary_large_image", "description": "23 stycznia na Festiwalu Filmowym w Sundance mia\u0142 premier\u0119 dokument \"Taylor Swift: Miss Americana\". Jednym z w\u0105tk\u00f3w poruszonych w produkcji s\u0105 zmagania ameryka\u0144skiej gwiazdy z zaburzeniami od\u017cywiania i jej niegdysiejsz\u0105 obsesj\u0105 na punkcie wygl\u0105du.", "title": "&quot;Miss Americana&quot;: Taylor Swift wyzna\u0142a, \u017ce mia\u0142a anoreksj\u0119", "site": "@FilmINTERIA", "image": "https://i.iplsc.com/-/0009S9836RBDU8MF-C461-F4.jpg"}, "robots": "index,max-snippet:-1,max-image-preview:large", "og": {"type": "article", "title": "Wyzna\u0142a, \u017ce mia\u0142a anoreksj\u0119", "description": "23 stycznia na Festiwalu Filmowym w Sundance mia\u0142 premier\u0119 dokument \"Taylor Swift: Miss Americana\". Jednym z w\u0105tk\u00f3w poruszonych w produkcji s\u0105", "image": {"identifier": "https://i.iplsc.com/-/0009S9836RBDU8MF-C461-F4.jpg", "width": 1280, "height": 674}, "url": "https://film.interia.pl/wiadomosci/news-miss-americana-taylor-swift-wyznala-ze-miala-anoreksje,nId,4287390"}, "news_keywords": "film.interia.pl, Taylor Swift, wiadomo\u015bci", "fb": {"app_id": 438577716225831}, "google-play-app": "app-id=pl.interia.news"}, "canonical_link": "https://film.interia.pl/wiadomosci/news-miss-americana-taylor-swift-wyznala-ze-miala-anoreksje,nId,4287390"}