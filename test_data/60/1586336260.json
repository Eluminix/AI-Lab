{"source_url": "https://kulturaliberalna.pl", "url": "https://kulturaliberalna.pl/2020/04/20/szlachetna-przegrana-opozycji-i-co-dalej/", "title": "Sawczuk: Szlachetna przegrana opozycji \u2013 i co dalej?", "top_image": "https://kulturaliberalna.pl/wp-content/uploads/2020/04/www.png", "meta_img": "https://kulturaliberalna.pl/wp-content/uploads/2020/04/www.png", "images": ["https://www.facebook.com/tr?id=1437595050272009&ev=PageView&noscript=1", "https://kulturaliberalna.pl/wp-content/uploads/2025/05/54277512931_9e01e64d18_k-e1746990131882-450x300.jpg", "https://kulturaliberalna.pl/wp-content/uploads/2025/05/9240952792_932b232e4c_c-550x366.jpg", "https://kulturaliberalna.pl/wp-content/uploads/2024/12/Baner-strona-WWW-top-1080-x-50-1080-x-100-px-10.jpg", "https://kulturaliberalna.pl/wp-content/uploads/2020/04/\u0141P_Druga_fala_kwadrat_baner-1.png", "https://kulturaliberalna.pl/wp-content/uploads/2025/05/496642888_1115717303905019_4391610516107662420_n-e1747317172160-550x366.jpg", "https://kulturaliberalna.pl/wp-content/uploads/2025/05/02020_0038_2_Rafal_Trzaskowski_Katowice-e1747399602163-550x366.jpg", "https://kulturaliberalna.pl/wp-content/uploads/2020/04/www.png", "https://kulturaliberalna.pl/wp-content/uploads/2025/05/Zrzut-ekranu-2025-05-8-o-12.02.24-e1746698865492-450x300.jpg", "https://kulturaliberalna.pl/wp-content/uploads/2020/04/www-735x490.jpg", "https://kulturaliberalna.pl/wp-content/uploads/2025/05/1024px-Indian_Army-Sikh_Light_Infantry_regiment-e1746608090325-450x300.jpg", "https://kulturaliberalna.pl/wp-content/uploads/2025/05/14.00-1500-5-1080x720.jpg"], "movies": [], "text": "Wygranie wybor\u00f3w lub publiczne wykazanie fa\u0142szerstw wyborczych mia\u0142oby wi\u0119ksz\u0105 moc polityczn\u0105 ni\u017c wycofanie si\u0119 na zapas i oddanie pola bez walki.\n\nPo stronie opozycyjnej popularne jest ostatnio nast\u0119puj\u0105ce rozumowanie. Po pierwsze, chocia\u017c rz\u0105d nie og\u0142osi\u0142 formalnie stanu kl\u0119ski \u017cywio\u0142owej, to obowi\u0105zuj\u0105 ograniczenia prawne, kt\u00f3re mog\u0105 istnie\u0107 tylko w takim stanie, a zatem w praktyce stan kl\u0119ski \u017cywio\u0142owej jednak obowi\u0105zuje. Po drugie, w czasie stan\u00f3w nadzwyczajnych \u2013 w tym stanu kl\u0119ski \u017cywio\u0142owej \u2013 nie wolno organizowa\u0107 wybor\u00f3w. W zwi\u0105zku z tym ewentualne wybory prezydenckie 10 maja b\u0119d\u0105 nielegalne. Po trzecie, nale\u017cy zatem zbojkotowa\u0107 wybory prezydenckie.\n\nJest to jednak my\u015blenie \u017cyczeniowe. W\u0142adza nie wprowadzi\u0142a stanu kl\u0119ski \u017cywio\u0142owej. Nic nie wynika z deklaracji, \u017ce faktycznie jest inaczej. Je\u015bli wybory si\u0119 odb\u0119d\u0105, a Andrzej Duda odniesie w nich zwyci\u0119stwo, to b\u0119dzie prezydentem przez nast\u0119pn\u0105 kadencj\u0119. Niczego nie zmienia to, \u017ce b\u0119dzie mia\u0142 \u201es\u0142aby mandat spo\u0142eczny\u201d. Protesty przeciwko bezprawnym dzia\u0142aniom PiS-u i przeciwko nierozs\u0105dnemu parciu ugrupowania rz\u0105dz\u0105cego do wybor\u00f3w w maju s\u0105 s\u0142uszne i potrzebne, ale dop\u00f3ki nie prowadz\u0105 do radykalnej zmiany postaw w\u015br\u00f3d Polak\u00f3w, nie wi\u0105\u017c\u0105 si\u0119 z nimi istotne konsekwencje polityczne ani prawne.\n\nSmutny Andrzej Duda\n\nW kwestii mo\u017cliwo\u015bci przeprowadzenia wybor\u00f3w trzeba odr\u00f3\u017cni\u0107 od siebie dwa porz\u0105dki. W porz\u0105dku prawnym rzeczywi\u015bcie nie mo\u017cna teraz zmienia\u0107 prawa wyborczego. Je\u015bli wybory mia\u0142yby si\u0119 odby\u0107, to trzeba by je przeprowadzi\u0107 w lokalach wyborczych, tak jak przewiduje dotychczasowa procedura \u2013 a to wydaje si\u0119 w praktyce niemo\u017cliwe. Jednak w porz\u0105dku politycznym znaczenie maj\u0105 nie tylko abstrakcyjne normy prawne, lecz tak\u017ce praktyczna zdolno\u015b\u0107 do u\u017cycia si\u0142y. PiS ju\u017c uchwali\u0142o zmiany w prawie wyborczym, aby przeprowadzi\u0107 g\u0142osowanie w trybie korespondencyjnym. Tego rodzaju machlojki proceduralne b\u0119dzie mo\u017cna oczywi\u015bcie zaskar\u017cy\u0107 do s\u0105du. Tyle \u017ce wkr\u00f3tce ko\u0144czy si\u0119 kadencja Ma\u0142gorzaty Gersdorf i S\u0105d Najwy\u017cszy b\u0119dzie orzeka\u0107 o wa\u017cno\u015bci wybor\u00f3w pod nowym przewodnictwem. Mo\u017cna pow\u0105tpiewa\u0107, czy orzeknie on, \u017ce wybory by\u0142y niewa\u017cne.\n\nKrytycy przekonuj\u0105, \u017ce prezydent wybrany w takich farsowych wyborach nie b\u0119dzie mia\u0142 \u201emandatu spo\u0142ecznego do rz\u0105dzenia\u201d. Jednak argument z \u201ebraku mandatu spo\u0142ecznego\u201d to niebezpieczne z\u0142udzenie stworzone przez opozycyjn\u0105 cz\u0119\u015b\u0107 opinii publicznej, kt\u00f3ra wyobra\u017ca sobie, \u017ce bez jej wsparcia nie da si\u0119 rz\u0105dzi\u0107 krajem. Da si\u0119. Je\u015bli Duda wygra g\u0142osowanie, to znaczy, \u017ce znalaz\u0142o si\u0119 wystarczaj\u0105co du\u017co os\u00f3b, kt\u00f3re go popar\u0142y, aby m\u00f3g\u0142 wygra\u0107. Je\u015bli frekwencja b\u0119dzie niska, to by\u0107 mo\u017ce Andrzejowi Dudzie b\u0119dzie osobi\u015bcie smutno, \u017ce dosta\u0142 troch\u0119 mniej g\u0142os\u00f3w, ni\u017c by chcia\u0142 \u2013 ale w \u017caden spos\u00f3b nie b\u0119dzie mu to uniemo\u017cliwia\u0107 sprawowania w\u0142adzy. Je\u015bli cz\u0119\u015b\u0107 os\u00f3b w prote\u015bcie nie p\u00f3jdzie na wybory, to prezydent zostanie wybrany bez ich udzia\u0142u i b\u0119dzie prezydentem przez kolejn\u0105 kadencj\u0119 \u2013 w sensie politycznym taki gest b\u0119dzie bez znaczenia.\n\nDwa warunki\n\nNiekt\u00f3rzy m\u00f3wi\u0105, \u017ce bojkot wybor\u00f3w przez opozycj\u0119 mia\u0142by przynajmniej istotne znaczenie symboliczne. Bojkot wybor\u00f3w mia\u0142by jednak sens symboliczny tylko w wtedy, gdyby wycofali si\u0119 z nich wszyscy kandydaci opozycji. Do tego raczej nie dojdzie. A nawet w\u00f3wczas warto by\u0142oby zapyta\u0107 o to, jaki jest nast\u0119pny ruch opozycji po zbojkotowaniu wybor\u00f3w. W co da si\u0119 przeku\u0107 \u00f3w \u201ekapita\u0142 symboliczny\u201d? Szlachetnie przegra\u0107: i co dalej?\n\nWydaje si\u0119, \u017ce bojkot wybor\u00f3w mia\u0142by uzasadnienie polityczne, gdyby \u0142\u0105cznie spe\u0142nione zosta\u0142y dwa warunki. Po pierwsze, ludzie powszechnie zbojkotowaliby wybory. Jest to mo\u017cliwe, ale raczej w wyniku przygodnych okoliczno\u015bci (obawa o w\u0142asne zdrowie, chaos proceduralny), a nie mobilizacji politycznej. Po drugie, bojkot wybor\u00f3w musia\u0142by prze\u0142o\u017cy\u0107 si\u0119 na sprzeciw wobec polece\u0144 w\u0142adzy w innych sferach \u017cycia spo\u0142ecznego. To za\u015b wydaje si\u0119 ma\u0142o prawdopodobne \u2013 nie szykuje si\u0119 powszechny bunt przeciwko w\u0142adzy. Mamy w Polsce do czynienia z g\u0142\u0119bokim konfliktem politycznym i jak na razie istotna cz\u0119\u015b\u0107 Polak\u00f3w popiera w nim stron\u0119 PiS-owsk\u0105 (nawet je\u015bli nie popiera niekt\u00f3rych dzia\u0142a\u0144 partii). By\u0142oby naiwnie wyobra\u017ca\u0107 sobie, \u017ce oburzenie cz\u0119\u015bci wyborc\u00f3w na dzia\u0142ania PiS-u spowoduje w jaki\u015b magiczny spos\u00f3b, \u017ce w\u0142adza Andrzeja Dudy b\u0119dzie nieprawowita.\n\nOczywi\u015bcie, PiS nale\u017cy g\u0142o\u015bno krytykowa\u0107 za trzy rzeczy. Po pierwsze, w\u0142adza wprowadzi\u0142a w wyniku pandemii istotne ograniczenia praw obywatelskich. Tego rodzaju g\u0142\u0119bokich interwencji w codzienne \u017cycie ludzi nie mo\u017cna uzasadni\u0107 na podstawie zwyk\u0142ych przepis\u00f3w, dlatego powinno si\u0119 to wi\u0105za\u0107 z wprowadzeniem stanu kl\u0119ski \u017cywio\u0142owej. Po drugie, nale\u017cy krytykowa\u0107 PiS za to, \u017ce d\u0105\u017cy do przeprowadzenia wybor\u00f3w prezydenckich w maju. Nie ma w ostatnich tygodniach normalnej kampanii, nie wiadomo nawet, wed\u0142ug jakiej procedury wybory mia\u0142yby si\u0119 odby\u0107 \u2013 nasza demokracja zas\u0142uguje na wi\u0119cej. Po trzecie, PiS dzia\u0142a w spos\u00f3b coraz bardziej arbitralny i si\u0142owy, a w konsekwencji os\u0142abia polsk\u0105 demokracj\u0119.\n\nObrazi\u0107 si\u0119 czy wygra\u0107?\n\nEmocjonalny sprzeciw wobec firmowania niepowa\u017cnych i niebezpiecznych dzia\u0142a\u0144 PiS-u jest zatem zrozumia\u0142y. Trzeba jednak przyzna\u0107, \u017ce demobilizowanie w\u0142asnych wyborc\u00f3w poprzez zniech\u0119canie ich do udzia\u0142u w wyborach jest osobliw\u0105 strategi\u0105 polityczn\u0105 \u2013 gwarantuje ona jedynie spadek poparcia dla w\u0142asnej partii. Wydaje si\u0119, \u017ce wygranie wybor\u00f3w lub publiczne wykazanie fa\u0142szerstw wyborczych \u2013 czego obawiaj\u0105 si\u0119 niekt\u00f3rzy obserwatorzy \u2013 mia\u0142oby wi\u0119ksz\u0105 moc polityczn\u0105 ni\u017c wycofanie si\u0119 na zapas i oddanie pola bez walki.\n\nRzecz nie polega wi\u0119c na tym, czy opozycja potrafi obrazi\u0107 si\u0119 na PiS \u2013 wiemy, \u017ce potrafi i jako\u015bciowo nie jest to nic nowego. Rzecz sprowadza si\u0119 do tego, czy opozycja potrafi przekona\u0107 Polak\u00f3w, \u017ce PiS nie powinno organizowa\u0107 wybor\u00f3w w warunkach istotnego ograniczenia praw obywatelskich, w dodatku zmieniaj\u0105c procedur\u0119 w ostatniej chwili. Dla wsp\u00f3lnego dobra warto przekonywa\u0107 opini\u0119 publiczn\u0105 do tego, \u017ce dzia\u0142ania podejmowane przez PiS w sprawie wybor\u00f3w s\u0105 szkodliwe i bezprawne. Warto prowadzi\u0107 tego rodzaju krytyk\u0119, licz\u0105c na to, \u017ce to opinia publiczna sama zmusi PiS do ograniczenia autorytarnych zap\u0119d\u00f3w i zorganizowania normalnych wybor\u00f3w.\n\nFot. Pixabay.com", "keywords": [], "meta_keywords": [""], "tags": ["Nr 588 (17/2020) 20 kwietnia 2020"], "authors": ["Tomasz Sawczuk", "Ben", "Katarzyna", "Konstanty", "Krzysztof"], "publish_date": "Mon Apr 20 00:00:00 2020", "summary": "", "article_html": "", "meta_description": "Wygranie wybor\u00f3w lub publiczne wykazanie fa\u0142szerstw wyborczych mia\u0142oby wi\u0119ksz\u0105 moc polityczn\u0105 ni\u017c wycofanie si\u0119 na zapas i oddanie pola bez walki.", "meta_lang": "pl", "meta_favicon": "", "meta_data": {"viewport": "width=device-width, user-scalable=no, initial-scale=1.0, maximum-scale=1.0, minimum-scale=1.0", "robots": "index, follow, max-image-preview:large, max-snippet:-1, max-video-preview:-1", "description": "Wygranie wybor\u00f3w lub publiczne wykazanie fa\u0142szerstw wyborczych mia\u0142oby wi\u0119ksz\u0105 moc polityczn\u0105 ni\u017c wycofanie si\u0119 na zapas i oddanie pola bez walki.", "og": {"locale": "pl_PL", "type": "article", "title": "Sawczuk: Szlachetna przegrana opozycji \u2013 i co dalej?", "description": "Wygranie wybor\u00f3w lub publiczne wykazanie fa\u0142szerstw wyborczych mia\u0142oby wi\u0119ksz\u0105 moc polityczn\u0105 ni\u017c wycofanie si\u0119 na zapas i oddanie pola bez walki.", "url": "https://kulturaliberalna.pl/2020/04/20/szlachetna-przegrana-opozycji-i-co-dalej/", "site_name": "Kultura Liberalna", "image": {"identifier": "https://kulturaliberalna.pl/wp-content/uploads/2020/04/www.png", "width": 1236, "height": 824, "type": "image/png"}}, "article": {"publisher": "https://www.facebook.com/KulturaLiberalna", "published_time": "2020-04-19T23:36:57+00:00", "modified_time": "2020-04-21T10:33:19+00:00"}, "author": "kubabodziony", "twitter": {"card": "summary_large_image", "creator": "@kultliberalna", "site": "@kultliberalna"}}, "canonical_link": "https://kulturaliberalna.pl/2020/04/20/szlachetna-przegrana-opozycji-i-co-dalej/"}