{"source_url": "https://cordis.europa.eu", "url": "https://cordis.europa.eu/article/id/415751-flatten-curve/it", "title": "Tendenze scientifiche: Perch\u00e9 \u00abappiattire la curva\u00bb \u00e8 diventato il mantra della sanit\u00e0 pubblica nella battaglia globale contro il coronavirus?", "top_image": "https://cordis.europa.eu/docs/news/images/2020-03/415751.jpg", "meta_img": "https://cordis.europa.eu/docs/news/images/2020-03/415751.jpg", "images": ["https://cordis.europa.eu/images/cordis-anniversary/c-aniv-large.svg", "https://cordis.europa.eu/images/cordis-anniversary/c-aniv-small.svg", "https://cordis.europa.eu/build/images/preset-ec/logo/negative/logo-ec--it.svg", "https://cordis.europa.eu/build/images/preset-ec/logo/positive/logo-ec--it.svg", "https://cordis.europa.eu/docs/news/images/2020-03/415751.jpg", "https://cordis.europa.eu/images/domains_icon/health.svg", "https://cordis.europa.eu/images/domains_icon/funda.svg"], "movies": [], "text": "Tendenze scientifiche: Perch\u00e9 \u00abappiattire la curva\u00bb \u00e8 diventato il mantra della sanit\u00e0 pubblica nella battaglia globale contro il coronavirus?\n\nCosa significa appiattire la curva, e perch\u00e9 questa nuova espressione in voga sta ricevendo cos\u00ec tanta attenzione?\n\n\u00a9 Amlan Mathur\n\nIn sostanza, appiattire la curva significa distribuire il numero previsto di nuovi casi nell\u2019arco di un periodo di tempo pi\u00f9 lungo, affinch\u00e9 le persone possano avere migliore accesso alla sanit\u00e0. \u00c8 per questo che sempre pi\u00f9 paesi insistono sul distanziamento sociale e impongono persino forme di isolamento per contenere la diffusione. Quanto al dott. Howard Markel, medico e storico della medicina americano che ha contribuito a coniare l\u2019espressione appiattire la curva, il termine \u00e8 parte del suo vocabolario. Dai leader mondiali agli adolescenti, tutti lo usano soltanto da un paio di settimane. \u00abUn focolaio in qualsiasi luogo pu\u00f2 arrivare dappertutto\u00bb, ha dichiarato al \u00abMichigan Medicine\u00bb(si apre in una nuova finestra), un blog dell\u2019Universit\u00e0 del Michigan che include notizie sulla salute e consigli di benessere. \u00ab\u00c8 necessario che tutti diamo il nostro contribuito per cercare di prevenire casi sia in noi stessi che nelle nostre comunit\u00e0.\u00bb\n\nAppiattirla come la Cina e la Corea del Sud\n\nA febbraio, l\u2019epidemia si era diffusa in modo incontrollato a Wuhan, in Cina. Il personale medico non conosceva l\u2019avversario. Gli ospedali erano sovraccarichi. Di conseguenza, le misure di distanziamento sociale sono state adottate quando era ormai troppo tardi. La curva della malattia, un grafico che rappresentava il veloce picco delle infezioni, era ripida. La Cina e la Corea del Sud sono riuscite ad appiattire la curva implementando severe misure di isolamento delle comunit\u00e0, mantenendo i casi giornalieri a un livello contenibile per la comunit\u00e0 medica. Pi\u00f9 piatta \u00e8 la curva, minore \u00e8 la pressione sui sistemi sanitari, minimizzando pertanto le possibilit\u00e0 di sovraccaricarli. Poich\u00e9 la curva dell\u2019infezione \u00e8 cresciuta cos\u00ec velocemente in Italia, il sistema sanitario non \u00e8 riuscito a far fronte a tutti i nuovi casi. A quanto sembra, il paese sta iniziando a piegare leggermente la curva, con meno casi quotidiani registrati. Una curva pi\u00f9 piatta suppone che da ultimo si infetti lo stesso numero di persone, ma nell\u2019arco di un periodo di tempo pi\u00f9 lungo. La Germania \u00e8 uno dei paesi europei che sta riuscendo ad appiattire la curva. Il 23 marzo, il capo della sanit\u00e0 pubblica, il prof. Lothar Wieler, ha dichiarato a \u00abReuters\u00bb(si apre in una nuova finestra) che l\u2019appiattirsi della curva dell\u2019infezione potrebbe essere dovuto al fatto che le misure stanno gi\u00e0 avendo un effetto positivo. La Germania segue solo l\u2019Italia e la Spagna per numero di casi COVID-19 totali in Europa.\n\nGuadagnare tempo\n\nRecentemente, l\u2019Organizzazione mondiale della sanit\u00e0 (OMS) ha sottolineato l\u2019importanza dell\u2019appiattimento della curva. \u00abL\u2019OMS continua a sollecitare tutti i paesi a implementare un approccio globale, finalizzato a rallentare la trasmissione e ad appiattire la curva\u00bb, ha affermato il dott. Tedros Adhanom Ghebreyesus, Direttore Generale dell\u2019OMS, in una conferenza stampa(si apre in una nuova finestra) il 18 marzo. \u00abQuesto approccio sta salvando vite e facendo guadagnare tempo per lo sviluppo di vaccini e trattamenti\u00bb. \u00abNon avere cos\u00ec tanti casi negli ospedali e nelle cliniche nello stesso momento, potrebbe davvero permettere di diminuire il numero di morti totali per il virus e per altre cause\u00bb, ha proseguito il dott. Markel nel blog(si apre in una nuova finestra). \u00abE, segnatamente, ci fa guadagnare tempo affinch\u00e9 scienziati delle universit\u00e0 e dei governi, e l\u2019industria, sviluppino nuove terapie, farmaci e potenzialmente un vaccino\u00bb. \u00abIl coronavirus \u00e8 una malattia socialmente trasmissibile, e condividiamo tutti un contratto sociale per fermarla\u00bb, ha concluso il dott. Markel. \u00abA legarci \u00e8 un microbo, ma ha anche il potere di separarci. Siamo una comunit\u00e0 molto piccola, che lo riconosciamo o no, e questo ne \u00e8 la prova. Il momento di agire come una comunit\u00e0 \u00e8 adesso\u00bb.\n\nParole chiave\n\ncoronavirus, appiattire la curva, COVID-19\n\nPaesi\n\nStati Uniti", "keywords": [], "meta_keywords": ["coronavirus", "appiattire la curva", "COVID-19"], "tags": [], "authors": [], "publish_date": null, "summary": "", "article_html": "", "meta_description": "Cosa significa appiattire la curva, e perch\u00e9 questa nuova espressione in voga sta ricevendo cos\u00ec tanta attenzione?,,,European Commission", "meta_lang": "it", "meta_favicon": "/favicon.ico", "meta_data": {"viewport": "width=device-width, initial-scale=1", "language": "it", "available_languages": "de,en,es,fr,it,pl", "creator": "COMM/RTD", "DCSext.w_lang": "it", "description": "Cosa significa appiattire la curva, e perch\u00e9 questa nuova espressione in voga sta ricevendo cos\u00ec tanta attenzione?,,,European Commission", "google-site-verification": "mOeFdYEynpXivBod6K_Jfd-DiS9RGAXfuojTCwrdPOU", "hashValue": "bafaa7fb1195effd5a3f39dd4fb19238", "msvalidate.01": "CA810A096AD6CB74DF1B7CE7773818CB", "publisher": "Publication Office/CORDIS", "type": 57, "keywords": "coronavirus, appiattire la curva, COVID-19", "DCSext.w_user_aut": 0, "basename": "html", "DCSext.w_rcn": 415751, "DCSext.w_rcn_type": "article", "DCSext.w_ne_source": "editorial", "DCSext.w_ne_country": "US", "og": {"description": "Cosa significa appiattire la curva, e perch\u00e9 questa nuova espressione in voga sta ricevendo cos\u00ec tanta attenzione?,,,European Commission", "title": "Tendenze scientifiche: Perch\u00e9 \u00abappiattire la curva\u00bb \u00e8 diventato il mantra della sanit\u00e0 pubblica nella battaglia globale contro il coronavirus?", "type": "article", "site_name": "CORDIS | European Commission", "image": "https://cordis.europa.eu/docs/news/images/2020-03/415751.jpg", "url": "https://cordis.europa.eu/article/id/415751-flatten-curve/it"}, "title": "Tendenze scientifiche: Perch\u00e9 \u00abappiattire la curva\u00bb \u00e8 diventato il mantra della sanit\u00e0 pubblica nella battaglia globale contro il coronavirus? | Notizie | CORDIS | Commissione europea", "twitter": {"title": "Tendenze scientifiche: Perch\u00e9 \u00abappiattire la curva\u00bb \u00e8 diventato il mantra della sanit\u00e0 pubblica nella battaglia globale contro il coronavirus?", "description": "Cosa significa appiattire la curva, e perch\u00e9 questa nuova espressione in voga sta ricevendo cos\u00ec tanta attenzione?,,,European Commission", "card": "summary", "site": "@CORDIS_EU", "creator": "@CORDIS_EU", "image": "https://cordis.europa.eu/docs/news/images/2020-03/415751.jpg"}, "WT.cg_n": "News and Events", "WT.cg_s": "Tendenze scientifiche: Perch\u00e9 \u00abappiattire la curva\u00bb \u00e8 diventato il mantra della sanit\u00e0 pubblica nella battaglia globale contro il coronavirus?", "DCSext.w_collection": "news", "classification": 25000, "composed": "yes", "fb": {"admins": 350243252149718}, "mimetype": "text/html", "reference": "European Commission : CORDIS", "article": {"tag": "Ricerca di base"}, "stats_domain": "funda", "stats_nature": "trendingScience", "contentCreationDate": "2020-03-26 12:48:41", "contentUpdateDate": "2020-03-26 12:48:13", "publicationDate": "2020-03-26 12:48:13", "lastUpdateDate": "2023-04-18 19:34:18", "url": "https://cordis.europa.eu/article/id/415751-flatten-curve/it"}, "canonical_link": "https://cordis.europa.eu/article/id/415751-flatten-curve/it"}