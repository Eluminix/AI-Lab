{"source_url": "https://www.greenme.it", "url": "https://www.greenme.it/vivere/salute-e-benessere/coronavirus-pipistrelli-serpenti/", "title": "Coronavirus in Cina: consumo di serpenti e zuppa di pipistrello tra le cause di trasmissione", "top_image": "https://www.greenme.it/wp-content/uploads/2020/01/pipistrelli-e-serpenti-cina.jpg", "meta_img": "https://www.greenme.it/wp-content/uploads/2020/01/pipistrelli-e-serpenti-cina.jpg", "images": ["https://www.greenme.it/wp-content/uploads/2020/01/pipistrelli-e-serpenti-cina.jpg", "https://www.greenme.it/wp-content/themes/greenme/imgs/x.png", "https://www.greenme.it/wp-content/themes/greenme/imgs/search_alt.png", "https://www.greenme.it/wp-content/themes/greenme/imgs/tiktok.png", "https://www.greenme.it/wp-content/themes/greenme/imgs/close.png", "https://www.greenme.it/wp-content/themes/greenme/imgs/logo.svg", "https://www.greenme.it/wp-content/themes/greenme/imgs/linkedin.png", "https://www.greenme.it/wp-content/themes/greenme/imgs/youtube.png", "https://www.greenme.it/wp-content/themes/greenme/imgs/telegram.png", "https://www.greenme.it/wp-content/uploads/2021/03/tatiana-maselli_n-60x60.jpg", "https://www.greenme.it/wp-content/plugins/a3-lazy-load/assets/images/lazy_placeholder.gif", "https://www.greenme.it/wp-content/themes/greenme/imgs/instagram.png", "https://www.greenme.it/wp-content/themes/greenme/imgs/share-email.png", "https://www.greenme.it/wp-content/themes/greenme/imgs/share-linkedin.png", "https://www.greenme.it/wp-content/themes/greenme/imgs/share-x.png", "https://www.greenme.it/wp-content/themes/greenme/imgs/pinterest.png", "https://www.greenme.it/wp-content/themes/greenme/imgs/facebook.png", "https://www.greenme.it/wp-content/themes/greenme/imgs/share-whatsapp.png", "https://www.greenme.it/wp-content/themes/greenme/imgs/share-facebook.png"], "movies": ["https://www.youtube.com/embed/OcCZpv38724?feature=oembed"], "text": "L'infezione da coronavirus potrebbe aver avuto origine da pipistrelli e serpenti, normalmente consumati in Cina, dove sono considerati cibi prelibati\n\nLa diffusione del mortale Coronavirus potrebbe dipendere dal consumo di carne di serpente e di zuppe di pipistrello.\n\nPer quanto a noi possa sembrare raccapricciante, si tratta di piatti considerati prelibati in Cina, che per\u00f2 potrebbero essere la principale causa dell\u2019epidemia.\n\nIl Coronavirus, o 2019-nCoV, si trasmette attraverso l\u2019aria e infetta principalmente il tratto respiratorio e gastrointestinale di mammiferi e uccelli causando una malattia denominata MERS, sindrome respiratoria mediorientale da coronavirus.\n\nLa malattia \u00e8 stata segnalata per la prima volta alla fine dello scorso anno a Wuhan, una delle principali citt\u00e0 della Cina centrale, e da allora si sta rapidamente diffondendo anche fuori dal paese, in Giappone, Corea e Stati Uniti. Fino a oggi si stima siano state contagiate circa 400 persone, ma il bilancio potrebbe essere superiore: 9 sono purtroppo morte.\n\nPoich\u00e9 non esiste un trattamento efficace contro il virus, i ricercatori stanno lavorando per capire cosa abbia scatenato l\u2019epidemia, cos\u00ec da cercare di prevenire e curare l\u2019infezione.\n\nLa MERS, cos\u00ec come la SARS \u2013 la sindrome respiratoria acuta grave che uccise quasi 800 persone 17 anni fa \u2013 \u00e8 classificata come malattia virale zoonotica: i primi pazienti infettati sono stati contagiati direttamente dagli animali. Una volta avvenuto il contagio dall\u2019animale all\u2019uomo, la malattia pu\u00f2 trasmettersi da uomo a uomo.\n\nNel caso di questo focolaio, la maggior parte dei pazienti ricoverati inizialmente lavorava o frequentava i mercati umidi, dove si vendono frutti di mare e dove si macellano sul posto diversi animali, anche selvatici.\n\nDato che gli animali acquatici non vengono infettati dal virus, \u00e8 plausibile che il contagio sia avvenuto consumando altri animali venduti nei mercati umidi.\n\nPoich\u00e9 il mercato di Wuhan \u00e8 stato chiuso e disinfettato, sar\u00e0 difficile rintracciare l\u2019animale responsabile dell\u2019inizio dell\u2019infezione ma analizzando il codice genetico del 2019-nCoV \u00e8 emersa una similitudine con il virus della SAR che, come provato da studi passati, infetta il pipistrello. Questo suggerisce che il consumo di pipistrelli possa essere all\u2019origine dell\u2019infezione sull\u2019uomo.\n\nLa zuppa di pipistrello \u00e8 considerata una vera e propria prelibatezza in Cina. L\u2019animale viene consumato intero, senza eliminare nemmeno denti e interiora: oltre ad avere per noi un aspetto disgustoso, questo piatto potrebbe aver provocato l\u2019epidemia.\n\nInoltre, poich\u00e9 i serpenti cacciano pipistrelli, un ulteriore rischio di contagio potrebbe derivare dal consumo di carne di serpente, in particolare di cobra, anche questa venduta nel mercato di Wuhan. Secondo uno studio appena pubblicato sul Journal of Medical Virology, il virus \u00e8 in grado di mutare all\u2019interno dei serpenti, aumentando la possibilit\u00e0 di contagio in specie diverse, tra cui l\u2019uomo.\n\nIl modo in cui il virus riesca ad adattarsi sia agli ospiti a sangue freddo che a quelli a sangue caldo rimane un mistero e sono necessarie altre analisi sul DNA degli animali selvatici e di quelli venduti al mercato per poter confermare l\u2019origine del virus. I risultati potrebbero aiutare a sviluppare protocolli di prevenzione e trattamento.\n\nQuesta epidemia dovrebbe far riflettere sulla necessit\u00e0 di limitare o addirittura eliminare il consumo di animali selvatici per prevenire infezioni di questo tipo.\n\nLeggi anche:", "keywords": [], "meta_keywords": [""], "tags": ["Ekoe Stoviglie Compostabili", "Riciclo della carta", "Fotovoltaico Domestico", "Integratori Naturali"], "authors": ["Tatiana Maselli"], "publish_date": "Thu Jan 23 12:46:02 2020", "summary": "", "article_html": "", "meta_description": "L'infezione da coronavirus potrebbe aver avuto origine da pipistrelli e serpenti, normalmente consumati in Cina, dove sono considerati cibi prelibati", "meta_lang": "it", "meta_favicon": "https://www.greenme.it/wp-content/uploads/2020/11/cropped-me-1-32x32.png", "meta_data": {"viewport": "width=device-width, initial-scale=1, shrink-to-fit=no", "dailymotion-domain-verification": "dmjh3dhsc7decpe2s", "robots": "index, follow, max-image-preview:large, max-snippet:-1, max-video-preview:-1", "description": "L'infezione da coronavirus potrebbe aver avuto origine da pipistrelli e serpenti, normalmente consumati in Cina, dove sono considerati cibi prelibati", "og": {"locale": "it_IT", "type": "article", "title": "Coronavirus in Cina: consumo di serpenti e zuppa di pipistrello tra le cause di trasmissione", "description": "L'infezione da coronavirus potrebbe aver avuto origine da pipistrelli e serpenti, normalmente consumati in Cina, dove sono considerati cibi prelibati", "url": "https://www.greenme.it/news/covid-19/coronavirus-pipistrelli-serpenti/", "site_name": "greenMe", "image": {"identifier": "https://www.greenme.it/wp-content/uploads/2020/01/pipistrelli-e-serpenti-cina.jpg", "width": 1200, "height": 800, "type": "image/jpeg"}}, "article": {"publisher": "https://www.facebook.com/greenme.it/", "author": "https://www.facebook.com/tatianaebasta", "published_time": "2020-01-23T12:46:02+00:00", "modified_time": "2024-07-07T23:13:15+00:00"}, "author": "Tatiana Maselli", "twitter": {"card": "summary_large_image", "creator": "@greenMe_it", "site": "@greenMe_it"}, "generator": "Site Kit by Google 1.152.1", "msapplication-TileImage": "https://www.greenme.it/wp-content/uploads/2020/11/cropped-me-1-270x270.png"}, "canonical_link": "https://www.greenme.it/news/covid-19/coronavirus-pipistrelli-serpenti/"}