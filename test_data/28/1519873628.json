{"source_url": "https://www.yenicaggazetesi.com.tr", "url": "https://www.yenicaggazetesi.com.tr/nadira-kadirovanin-otopsisi-neden-aciklanmadi-267936h.htm", "title": "Nadira Kadirova'n\u0131n otopsisi neden a\u00e7\u0131klanmad\u0131?", "top_image": "https://cdn.yenicaggazetesi.com.tr/news/361412.jpg", "meta_img": "https://cdn.yenicaggazetesi.com.tr/news/361412.jpg", "images": ["https://mc.yandex.ru/watch/66735661", "https://cdn.yenicaggazetesi.com.tr/news_t/1346816.jpg", "https://cdn.yenicaggazetesi.com.tr/news_t/1346820.jpg", "https://www.yenicaggazetesi.com.tr/d/assets/logo-dark.svg", "https://cdn.yenicaggazetesi.com.tr/news/361412.jpg", "https://cdn.yenicaggazetesi.com.tr/news_t/1346813.jpg", "https://cdn.yenicaggazetesi.com.tr/news_t/361411.jpg", "https://cdn.yenicaggazetesi.com.tr/news_t/1346815.jpg", "https://cdn.yenicaggazetesi.com.tr/news_t/1346819.jpg", "https://cdn.yenicaggazetesi.com.tr/news/362554.jpg"], "movies": [], "text": "AKP Milletvekili \u015eirin \u00dcnal\u2019\u0131n evinde 23 Eyl\u00fcl 2019\u2019da \u015f\u00fcpheli \u015fekilde hayat\u0131n\u0131 kaybeden \u00d6zbekistan vatanda\u015f\u0131 Nadira Kadirova\u2019n\u0131n \u00f6l\u00fcm\u00fcndeki soru i\u015faretleri h\u00e2l\u00e2 giderilmedi.\n\nBirg\u00fcn'e konu\u015fan Nadira Kadirova'n\u0131n a\u011fabeyi Muhammet Ali Kadirov, \u201cKarde\u015fimin \u00f6l\u00fcm\u00fc \u00fczerinden aylar ge\u00e7ti ama h\u00e2l\u00e2 savc\u0131l\u0131k ve Adli T\u0131p bir ad\u0131m atmad\u0131\u201d dedi.\n\n'ADALET YOK MU?'\n\n\u201cT\u00fcrkiye\u2019de adalet yok mu?\u201d diye soran Muhammet Ali Kadirov, \u015funlar\u0131 dile getirdi:\n\n\u201cKarde\u015fimin \u00f6l\u00fcm\u00fc \u00fczerinden be\u015f ay ge\u00e7ti. Aylard\u0131r bir geli\u015fme olmad\u0131 ve beklemeye devam ediyoruz. \u00d6zbekistan\u2019da otopsi yapt\u0131rmak istedik fakat kar\u015f\u0131m\u0131za yakla\u015f\u0131k alt\u0131, yedi bin dolar gibi bir rakam \u00e7\u0131kt\u0131. Evim veya arabam olsa hemen sat\u0131p karde\u015fimin \u015f\u00fcpheli \u00f6l\u00fcm\u00fcn\u00fcn ayd\u0131nlat\u0131lmas\u0131 i\u00e7in yeniden otopsi yapt\u0131raca\u011f\u0131m. Ancak ekonomik durumumuz iyi olmad\u0131\u011f\u0131 i\u00e7in \u015fimdilik bu paray\u0131 kar\u015f\u0131lama gibi bir imk\u00e2n\u0131m\u0131z yok.\u201d\n\nOtopsi raporunun \u00fc\u00e7 ile alt\u0131 ay aras\u0131nda \u00e7\u0131kt\u0131\u011f\u0131n\u0131 ve 23 Eyl\u00fcl\u2019de ya\u015fanan olay\u0131n \u00fczerinden yakla\u015f\u0131k be\u015f ay ge\u00e7ti\u011fini belirten Kadirov, \u015f\u00f6yle devam etti:\n\n\u201cAlt\u0131 ay sonra ger\u00e7ekleri ortaya \u00e7\u0131karan bir otopsi raporu a\u00e7\u0131klanacak m\u0131 bilmiyorum. Kad\u0131nlar nereye kadar \u00f6ld\u00fcr\u00fclmeye devam edecek? Katiller hi\u00e7bir \u015fey olmam\u0131\u015f gibi rahat rahat sokaklarda gezmeye ve hayatlar\u0131n\u0131 s\u00fcrd\u00fcrmeye devam m\u0131 edecek? Karde\u015fimin \u015f\u00fcpheli \u00f6l\u00fcm\u00fcn\u00fcn ayd\u0131nlat\u0131lmas\u0131n\u0131 istiyoruz fakat sonu\u00e7 alam\u0131yoruz. Bug\u00fcn benim karde\u015fimi \u00f6ld\u00fcrenler yar\u0131n belki ba\u015fkas\u0131n\u0131n karde\u015fini \u00f6ld\u00fcrecek. Ben ya\u015fad\u0131klar\u0131m\u0131n kimsenin ya\u015famas\u0131n\u0131 istemem. D\u00fc\u015fman\u0131m\u0131n bile ba\u015f\u0131na b\u00f6yle bir \u015fey gelsin istemem. Annem aylard\u0131r evlat ac\u0131s\u0131 \u00e7ekiyor.\u201d\n\n'YA\u015eANANLARIN TANI\u011eI H\u0130LOLA'\n\n\u201cKarde\u015fim i\u00e7in adalet istiyorum\u201d diyen a\u011fabey Kadirov s\u00f6zlerini \u015f\u00f6yle sonland\u0131rd\u0131:\n\n\u201cKarde\u015fimle beraber \u015eirin \u00dcnal\u2019\u0131n evinde \u00e7al\u0131\u015fan \u00d6zbekistan vatanda\u015f\u0131 Hilola\u2019ya aylar sonra ula\u015fabildim. Ya\u015fananlar\u0131n tan\u0131\u011f\u0131 Hilola\u2019d\u0131r ve uzun s\u00fcredir bask\u0131 alt\u0131nda oldu\u011funu, korkutuldu\u011funu d\u00fc\u015f\u00fcn\u00fcyorum. \u2018Hilola sen her \u015feyi biliyorsun, ya\u015fananlar\u0131 bana anlat\u2019 dedi\u011fimde a\u011flamaya ba\u015fl\u0131yor. O evde ya\u015fanan olaylar\u0131 anlatabilecek tek ki\u015fi Hilola\u2019d\u0131r. Ald\u0131\u011f\u0131m bilgilere g\u00f6re Hilola, \u00dcnal\u2019\u0131n evinde \u00e7al\u0131\u015fmaya devam ediyor. Hilola korkmakta hakl\u0131. Ben sadece karde\u015fimin \u00f6l\u00fcm\u00fcn\u00fcn ayd\u0131nlat\u0131lmas\u0131n\u0131 istiyorum.\u201d", "keywords": [], "meta_keywords": ["AK Parti", "son dakika", "nadira kadirova", "\u015eirin \u00dcnal", "son geli\u015fme", "\u00f6ld\u00fcr\u00fcld\u00fc m\u00fc?"], "tags": [], "authors": [], "publish_date": null, "summary": "", "article_html": "", "meta_description": "Nadira Kadirova\u2019n\u0131n a\u011fabeyi, AKP'li \u015eirin \u00dcnal\u2019\u0131n evinde \u015f\u00fcpheli \u015fekilde hayat\u0131n\u0131 kaybeden karde\u015finin \u00f6l\u00fcm\u00fcn\u00fcn \u00fczerinden be\u015f ay ge\u00e7mesine ra\u011fmen otopsi raporu a\u00e7\u0131klanmamas\u0131na tepki g\u00f6sterdi.", "meta_lang": "tr", "meta_favicon": "https://www.yenicaggazetesi.com.tr/d/assets/favicon/favicon.ico", "meta_data": {"viewport": "width=device-width, initial-scale=1", "description": "Nadira Kadirova\u2019n\u0131n a\u011fabeyi, AKP'li \u015eirin \u00dcnal\u2019\u0131n evinde \u015f\u00fcpheli \u015fekilde hayat\u0131n\u0131 kaybeden karde\u015finin \u00f6l\u00fcm\u00fcn\u00fcn \u00fczerinden be\u015f ay ge\u00e7mesine ra\u011fmen otopsi raporu a\u00e7\u0131klanmamas\u0131na tepki g\u00f6sterdi.", "keywords": "AK Parti,son dakika,nadira kadirova,\u015eirin \u00dcnal,son geli\u015fme,\u00f6ld\u00fcr\u00fcld\u00fc m\u00fc?", "og": {"type": "article", "site_name": "Yeni\u00e7a\u011f Gazetesi", "url": "https://www.yenicaggazetesi.com.tr/nadira-kadirovanin-otopsisi-neden-aciklanmadi-267936h.htm", "title": "Nadira Kadirova'n\u0131n otopsisi neden a\u00e7\u0131klanmad\u0131?", "description": "Nadira Kadirova\u2019n\u0131n a\u011fabeyi, AKP'li \u015eirin \u00dcnal\u2019\u0131n evinde \u015f\u00fcpheli \u015fekilde hayat\u0131n\u0131 kaybeden karde\u015finin \u00f6l\u00fcm\u00fcn\u00fcn \u00fczerinden be\u015f ay ge\u00e7mesine ra\u011fmen otopsi raporu a\u00e7\u0131klanmamas\u0131na tepki g\u00f6sterdi.", "image": {"identifier": "https://cdn.yenicaggazetesi.com.tr/news/361412.jpg", "width": 1200, "height": 675}}, "twitter": {"card": "summary_large_image", "site": "@Gazete_Yenicag", "url": "https://www.yenicaggazetesi.com.tr/nadira-kadirovanin-otopsisi-neden-aciklanmadi-267936h.htm", "title": "Nadira Kadirova'n\u0131n otopsisi neden a\u00e7\u0131klanmad\u0131?", "description": "Nadira Kadirova\u2019n\u0131n a\u011fabeyi, AKP'li \u015eirin \u00dcnal\u2019\u0131n evinde \u015f\u00fcpheli \u015fekilde hayat\u0131n\u0131 kaybeden karde\u015finin \u00f6l\u00fcm\u00fcn\u00fcn \u00fczerinden be\u015f ay ge\u00e7mesine ra\u011fmen otopsi raporu a\u00e7\u0131klanmamas\u0131na tepki g\u00f6sterdi.", "image": "https://cdn.yenicaggazetesi.com.tr/news/361412.jpg"}, "title": "Nadira Kadirova'n\u0131n otopsisi neden a\u00e7\u0131klanmad\u0131?", "url": "https://www.yenicaggazetesi.com.tr/nadira-kadirovanin-otopsisi-neden-aciklanmadi-267936h.htm", "datePublished": "2020-02-13T11:57:00+03:00", "dateModified": "2020-02-13T11:57:00+03:00", "articleSection": "news", "apple-itunes-app": "app-id=1353237467", "google-play-app": "app-id=com.cmbilisim.cmnews.yenicag", "robots": "max-snippet:-1, max-image-preview:large, max-video-preview:-1", "generator": "CM News 6.0", "msapplication-TileColor": "#c90003", "theme-color": "#ffffff", "p": {"domain_verify": "05327a7ea6a315ab77e593da9ee0b8a1"}, "yandex-verification": "cee459d8a63c9549", "facebook-domain-verification": "ym7h72o6qvxlslppf8i4rc4wr6sozn"}, "canonical_link": "https://www.yenicaggazetesi.com.tr/nadira-kadirovanin-otopsisi-neden-aciklanmadi-267936h.htm"}