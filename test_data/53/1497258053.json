{"source_url": "https://motoryzacja.interia.pl", "url": "https://motoryzacja.interia.pl/raporty/raport-budowa-autostrad/budowa-autostrad/news-problem-braku-stacji-przy-nowych-drogach-bedzie-wreszcie-roz,nId,4273950", "title": "Problem braku stacji przy nowych drogach b\u0119dzie wreszcie rozwi\u0105zany?", "top_image": "https://i.iplsc.com/-/0009RIL3ODU42WGI-C461.jpg", "meta_img": "https://i.iplsc.com/-/0009RIL3ODU42WGI-C461.jpg", "images": ["https://i.iplsc.com/000KZOWWRIB15O00-C401.webp", "https://motoryzacja.interia.pl/images/logoMotoryzacjaMedium.svg", "https://i.iplsc.com/000KYBC2M3MVJ1JO-C401.webp", "https://i.iplsc.com/-/0009RIL3ODU42WGI-C461.jpg", "https://i.iplsc.com/000JLDCR15OXPSTQ-C401.webp", "https://i.iplsc.com/0009A60QQ5I2TYF7-C202-F4.webp", "https://i.iplsc.com/000H439F9JVUMJVR-C401.webp", "https://i.iplsc.com/000KHKUX6B4LME3A-C401.webp", "https://motoryzacja.interia.pl/images/logoInteriaGrayestMedium.svg", "https://i.iplsc.com/000HN9PT0OF37R9W-C401.webp", "https://i.iplsc.com/000JBHMDWVOPLTCB-C401.webp", "https://i.iplsc.com/0009RIL3ODU42WGI-C322-F4.webp", "https://i.iplsc.com/000JX2KKTQ8X1DPJ-C401.webp"], "movies": [], "text": "W ocenie \"Rz\" problem kierowc\u00f3w z brakiem stacji paliw przy nowo wybudowanych drogach ekspresowych i autostradach ma si\u0119 wreszcie sko\u0144czy\u0107. \"Jak dowiedzia\u0142a si\u0119 +Rzeczpospolita+, Ministerstwo Infrastruktury przygotowa\u0142o rozporz\u0105dzenie, kt\u00f3re do przebudowywanych lub ju\u017c wybudowanych szybkich tras pozwala pod\u0142\u0105cza\u0107 istniej\u0105ce stacje - zamiast r\u00f3wna\u0107 je z ziemi\u0105 i rozpoczyna\u0107 d\u0142ugotrwa\u0142e procedury zwi\u0105zane z budow\u0105 nowych obiekt\u00f3w. Stacjami b\u0119d\u0105 r\u00f3wnie\u017c mogli zarz\u0105dza\u0107 dotychczasowi w\u0142a\u015bciciele\" - czytamy w gazecie.\n\n\"Rz\" poinformowa\u0142a, \u017ce w tym roku budowa miejsc obs\u0142ugi podr\u00f3\u017cnych (MOP) ma znacznie przyspieszy\u0107. \"Wed\u0142ug Generalnej Dyrekcji Dr\u00f3g Krajowych i Autostrad (GDDKiA) w I kwartale maj\u0105 by\u0107 uruchomione przetargi na budow\u0119 12 MOP-\u00f3w. Ale od rozpocz\u0119cia procedury wyboru operatora do zako\u0144czenia budowy up\u0142ynie od p\u00f3\u0142tora roku do nawet dw\u00f3ch lat\" - doni\u00f3s\u0142 dziennik.\n\n\"Wed\u0142ug zarz\u0105dcy dr\u00f3g krajowych - czytamy - wkr\u00f3tce planowane jest podpisanie dw\u00f3ch um\u00f3w na dwa MOP-y (Szewce Zachodnie, Szewce Wschodnie) na trasie S7 - obwodnicy Kielc. W \u015brod\u0119 wp\u0142yn\u0119\u0142y oferty\".\n\nJan Krynicki z GDDKiA zapowiedzia\u0142, \u017ce w najbli\u017cszych tygodniach generalna dyrekcja przewiduje zako\u0144czenie kolejnych przetarg\u00f3w na MOP przy autostradach A1 i A4 oraz drogach ekspresowych S5, S8, S11 i S17.\n\n\"Kolejne post\u0119powania b\u0119d\u0105 uruchamiane w nadchodz\u0105cych tygodniach. Do ko\u0144ca I kwarta\u0142u 2020 r. GDDKiA chce uruchomi\u0107 przetargi na dzier\u017caw\u0119 siedmiu MOP-\u00f3w przy drodze ekspresowej S5, z tego na trzy na terenie wojew\u00f3dztwa kujawsko-pomorskiego i na cztery w Wielkopolsce. Przetargi obejm\u0105 tak\u017ce trzy MOP-y na trasie ekspresowej S7 i po jednym przy drogach ekspresowych S8 i S11\" - dowiadujemy si\u0119 z \"Rz\".", "keywords": [], "meta_keywords": [""], "tags": [], "authors": ["Maciej Luczniewski"], "publish_date": null, "summary": "", "article_html": "", "meta_description": "GDDKiA przyspiesza budow\u0119 miejsc obs\u0142ugi podr\u00f3\u017cnych. W I kwartale 2020 r. b\u0119dzie 12 nowych przetarg\u00f3w. Na szcz\u0119\u015bcie, bowiem dzi\u015b na wielu trasach nie", "meta_lang": "pl", "meta_favicon": "/images/app-icons/motoryzacja-app-icon-48x48.png", "meta_data": {"viewport": "initial-scale=1,maximum-scale=1,width=device-width,user-scalable=no", "og": {"title": "Powa\u017cny problem polskich autostrad b\u0119dzie wreszcie rozwi\u0105zany?", "description": "GDDKiA przyspiesza budow\u0119 miejsc obs\u0142ugi podr\u00f3\u017cnych. W I kwartale 2020 r. b\u0119dzie 12 nowych przetarg\u00f3w. Na szcz\u0119\u015bcie, bowiem dzi\u015b na wielu trasach nie", "type": "article", "url": "https://motoryzacja.interia.pl/polskie-drogi/news-problem-braku-stacji-przy-nowych-drogach-bedzie-wreszcie-roz,nId,4273950", "image": {"identifier": "https://i.iplsc.com/-/0009RIL3ODU42WGI-C461.jpg", "alt": "Powa\u017cny problem polskich autostrad b\u0119dzie wreszcie rozwi\u0105zany?", "width": 1280, "height": 674}, "locale": "pl_PL"}, "twitter": {"card": "summary_large_image", "title": "Problem braku stacji przy nowych drogach b\u0119dzie wreszcie rozwi\u0105zany?", "description": "GDDKiA przyspiesza budow\u0119 miejsc obs\u0142ugi podr\u00f3\u017cnych. W I kwartale 2020 r. b\u0119dzie 12 nowych przetarg\u00f3w. Na szcz\u0119\u015bcie, bowiem dzi\u015b na wielu trasach nie ma gdzie przystan\u0105\u0107 nawet na chwil\u0119", "image": {"identifier": "https://i.iplsc.com/-/0009RIL3ODU42WGI-C461.webp", "alt": "Powa\u017cny problem polskich autostrad b\u0119dzie wreszcie rozwi\u0105zany?"}, "site": "https://x.com/motointeria"}, "dc.language": "PL", "dc.source": "https://motoryzacja.interia.pl", "dc.publisher": "https://interia.pl", "dc.rights": "https://motoryzacja.interia.pl, wszelkie prawa zastrze\u017cone", "geo.region": "PL-MA", "geo.placename": "Krak\u00f3w", "geo.position": "50.0647;19.9450", "description": "GDDKiA przyspiesza budow\u0119 miejsc obs\u0142ugi podr\u00f3\u017cnych. W I kwartale 2020 r. b\u0119dzie 12 nowych przetarg\u00f3w. Na szcz\u0119\u015bcie, bowiem dzi\u015b na wielu trasach nie", "theme-color": "#202426", "robots": "index,follow,all,noarchive,max-snippet:-1,max-image-preview:large", "next-head-count": 53}, "canonical_link": "https://motoryzacja.interia.pl/polskie-drogi/news-problem-braku-stacji-przy-nowych-drogach-bedzie-wreszcie-roz,nId,4273950"}