{"source_url": "https://nczas.com", "url": "https://nczas.com/2020/02/08/polskie-sady-70-latek-skazany-za-zjedzenie-cukierka-prokuratura-wniesie-apelacje/", "title": "Polskie s\u0105dy. 70-latek skazany za zjedzenie cukierka. Prokuratura wniesie apelacj\u0119", "top_image": "https://nczas.com/wp-content/uploads/2020/01/s\u0105d_s\u0119dzia_akra_rozprawa_nczas.jpg", "meta_img": "https://nczas.com/wp-content/uploads/2020/01/s\u0105d_s\u0119dzia_akra_rozprawa_nczas.jpg", "images": ["https://nczas.com/wp-content/uploads/2025/05/jasnowidz-jackowski-100x70.jpg", "https://nczas.com/wp-content/uploads/2025/04/gizela-jagielska-100x70.jpg", "https://nczas.com/wp-content/uploads/2024/11/radoslaw-piwowarczyk-ok-100x70.jpg", "https://nczas.com/wp-content/uploads/2021/06/logo_nczas_najwyzszy_czas_biale.png", "https://nczas.com/wp-content/uploads/2020/01/s\u0105d_s\u0119dzia_akra_rozprawa_nczas-696x464.jpg", "https://nczas.com/wp-content/uploads/2025/05/janusz-korwin-mikke-gasnica-plac-zamkowy-100x70.jpg", "https://nczas.com/wp-content/uploads/2025/05/slawomir-mentzen-konfederacja-krakow-100x70.jpg", "https://nczas.com/wp-content/uploads/2020/01/s\u0105d_s\u0119dzia_akra_rozprawa_nczas.jpg", "https://nczas.com/wp-content/uploads/2025/04/braun-fritz-skalik-100x70.jpg", "https://nczas.com/wp-content/uploads/2023/04/urna-wyborcza-sondaz-100x70.jpg", "https://nczas.com/wp-content/uploads/2025/05/anna-brylka-krzysztof-bosak-grzegorz-placzek-konfederacja-krakow-100x70.jpg", "https://nczas.com/wp-content/uploads/2024/03/Holownia-100x70.jpg"], "movies": [], "text": "REKLAMA\n\nEmeryt zosta\u0142 skazany za zjedzenie cukierka w Biedronce. Teraz \u015bledczy wnosz\u0105 apelacj\u0119 od wyroku.\n\n70-letni Roman Wawrzyniak (zgodzi\u0142 si\u0119 na podanie nazwiska) us\u0142ysza\u0142 wyrok za kradzie\u017c \u2013 zjedzenie cukierka o warto\u015bci 40 groszy w Biedronce. Pan Roman musi zap\u0142aci\u0107 grzywn\u0119 w wysoko\u015bci 20 z\u0142otych i pokry\u0107 koszty s\u0105dowe w wysoko\u015bci 100 z\u0142otych.\n\nEmeryt od pocz\u0105tku utrzymywa\u0142, \u017ce nie ukrad\u0142 \u015bliwki w czekoladzie, tylko degustowa\u0142, jednak na miejsce wezwano policj\u0119.\n\nREKLAMA\n\n70-latek stwierdzi\u0142, \u017ce karanie go mandatem jest absurdem i go nie przyj\u0105\u0142. Dlatego sprawa trafi\u0142a do s\u0105du.\n\n\u2013 Policjanci spisali moje dane, nie pami\u0119tam, czy zaproponowali mi mandat, bo by\u0142em w emocjach. P\u00f3\u017aniej dor\u0119czono mi wezwanie na komend\u0119 \u2013 relacjonowa\u0142 emeryt.\n\nPana Romana skaza\u0142 S\u0105d Rejonowy w Ko\u0142obrzegu. Wyrok jest nieprawomocny.\n\nS\u0119dzia Klaudia Juraszczyk stwierdzi\u0142a, \u017ce \u201es\u0105d nie ma w\u0105tpliwo\u015bci co do winy obwinionego\u201d. S\u0119dzia podkre\u015bli\u0142a, \u017ce zjedzenie cukierka w sklepie jest kradzie\u017c\u0105 i nie dopatrzy\u0142a si\u0119 okoliczno\u015bci \u0142agodz\u0105cych.\n\nNatomiast prokuratura ju\u017c poinformowa\u0142a, \u017ce z\u0142o\u017cy apelacj\u0119. Prokuratura Okr\u0119gowa w Koszalinie poinformowa\u0142a, \u017ce wniosek o sporz\u0105dzenie uzasadnienia wyroku na pi\u015bmie ju\u017c zosta\u0142 z\u0142o\u017cony.\n\n\u2013 Ze wzgl\u0119du na fakt, \u017ce prokurator domaga\u0142 si\u0119 odst\u0105pienia od wymierzenia kary, orzeczenie S\u0105du zosta\u0142o uznane za nies\u0142uszne, w zwi\u0105zku z czym Prokuratura Rejonowa w Ko\u0142obrzegu z\u0142o\u017cy\u0142a wniosek o sporz\u0105dzenie uzasadnienia wyroku na pi\u015bmie \u2013 podano w komunikacie prokuratury.\n\n\u015aledczy podkre\u015blaj\u0105, \u017ce po otrzymaniu uzasadnienia wnios\u0105 apelacj\u0119 od orzeczenia na korzy\u015b\u0107 pana Romana. 70-latek nie by\u0142 wcze\u015bniej karany.\n\n\u0179r\u00f3d\u0142o: Wirtualna Polska", "keywords": [], "meta_keywords": [""], "tags": [], "authors": [], "publish_date": "Sat Feb  8 00:00:00 2020", "summary": "", "article_html": "", "meta_description": "Emeryt zosta\u0142 skazany za zjedzenie cukierka w Biedronce. Teraz \u015bledczy wnosz\u0105 apelacj\u0119 od wyroku. 70-letni Roman Wawrzyniak (zgodzi\u0142 si\u0119 na podanie nazwiska) us\u0142ysza\u0142 wyrok za kradzie\u017c \u2013 zjedzenie cukierka o warto\u015bci 40 groszy w Biedronce. Pan Roman musi zap\u0142aci\u0107 grzywn\u0119 w wysoko\u015bci 20 z\u0142otych i pokry\u0107 koszty s\u0105dowe w wysoko\u015bci\u2026", "meta_lang": "pl", "meta_favicon": "https://nczas.com/wp-content/uploads/2019/12/nczas-logo-76.png", "meta_data": {"viewport": "width=device-width, initial-scale=1.0", "description": "Emeryt zosta\u0142 skazany za zjedzenie cukierka w Biedronce. Teraz \u015bledczy wnosz\u0105 apelacj\u0119 od wyroku. 70-letni Roman Wawrzyniak (zgodzi\u0142 si\u0119 na podanie nazwiska) us\u0142ysza\u0142 wyrok za kradzie\u017c \u2013 zjedzenie cukierka o warto\u015bci 40 groszy w Biedronce. Pan Roman musi zap\u0142aci\u0107 grzywn\u0119 w wysoko\u015bci 20 z\u0142otych i pokry\u0107 koszty s\u0105dowe w wysoko\u015bci\u2026", "robots": "index, follow, max-snippet:-1, max-image-preview:large, max-video-preview:-1", "og": {"url": "https://nczas.com/2020/02/08/polskie-sady-70-latek-skazany-za-zjedzenie-cukierka-prokuratura-wniesie-apelacje/", "site_name": "NCZAS.COM", "locale": "pl_PL", "type": "article", "title": "Polskie s\u0105dy. 70-latek skazany za zjedzenie cukierka. Prokuratura wniesie apelacj\u0119 - NCZAS.COM", "description": "Emeryt zosta\u0142 skazany za zjedzenie cukierka w Biedronce. Teraz \u015bledczy wnosz\u0105 apelacj\u0119 od wyroku. 70-letni Roman Wawrzyniak (zgodzi\u0142 si\u0119 na podanie nazwiska) us\u0142ysza\u0142 wyrok za kradzie\u017c \u2013 zjedzenie cukierka o warto\u015bci 40 groszy w Biedronce. Pan Roman musi zap\u0142aci\u0107 grzywn\u0119 w wysoko\u015bci 20 z\u0142otych i pokry\u0107 koszty s\u0105dowe w wysoko\u015bci\u2026", "image": {"identifier": "https://nczas.com/wp-content/uploads/2020/01/s\u0105d_s\u0119dzia_akra_rozprawa_nczas.jpg", "secure_url": "https://nczas.com/wp-content/uploads/2020/01/s\u0105d_s\u0119dzia_akra_rozprawa_nczas.jpg", "width": 1200, "height": 800, "alt": "Prokurator z Poznania ukrywa\u0142a akta spraw/obrazek ilustracyjny/Fot. PAP/Tomasz Gzell"}}, "twitter": {"card": "summary_large_image", "title": "Polskie s\u0105dy. 70-latek skazany za zjedzenie cukierka. Prokuratura wniesie apelacj\u0119 - NCZAS.COM", "description": "Emeryt zosta\u0142 skazany za zjedzenie cukierka w Biedronce. Teraz \u015bledczy wnosz\u0105 apelacj\u0119 od wyroku. 70-letni Roman Wawrzyniak (zgodzi\u0142 si\u0119 na podanie nazwiska) us\u0142ysza\u0142 wyrok za kradzie\u017c \u2013 zjedzenie cukierka o warto\u015bci 40 groszy w Biedronce. Pan Roman musi zap\u0142aci\u0107 grzywn\u0119 w wysoko\u015bci 20 z\u0142otych i pokry\u0107 koszty s\u0105dowe w wysoko\u015bci\u2026", "image": "https://nczas.com/wp-content/uploads/2020/01/s\u0105d_s\u0119dzia_akra_rozprawa_nczas-1024x683.jpg"}}, "canonical_link": "https://nczas.com/2020/02/08/polskie-sady-70-latek-skazany-za-zjedzenie-cukierka-prokuratura-wniesie-apelacje/"}