{"source_url": "https://www.ilsussidiario.net", "url": "https://www.ilsussidiario.net/news/geo-finanza-prezzo-del-petrolio-una-tempesta-perfetta-in-5-atti-ma-senza-finale/2013383/", "title": "GEO FINANZA/ Prezzo del petrolio, una tempesta perfetta in 5 atti (ma senza finale)", "top_image": "https://www.ilsussidiario.net/wp-content/uploads/2019/03/22/piattaforme_petrolio_wikipedia.jpg", "meta_img": "https://www.ilsussidiario.net/wp-content/uploads/2019/03/22/piattaforme_petrolio_wikipedia.jpg", "images": ["https://www.ilsussidiario.net/wp-content/uploads/2019/03/22/piattaforme_petrolio_wikipedia.jpg", "https://www.ilsussidiario.net/wp-content/uploads/2019/03/22/piattaforme_petrolio_wikipedia-750x375.jpg", "https://www.ilsussidiario.net/wp-content/uploads/2024/04/30/logo.svg", "data:image/svg+xml;base64,PHN2ZyB4bWxucz0iaHR0cDovL3d3dy53My5vcmcvMjAwMC9zdmciIHdpZHRoPSIyMjMiIGhlaWdodD0iNjUiIHZpZXdCb3g9IjAgMCAyMjMgNjUiPjxyZWN0IHdpZHRoPSIxMDAlIiBoZWlnaHQ9IjEwMCUiIHN0eWxlPSJmaWxsOiNjZmQ0ZGI7ZmlsbC1vcGFjaXR5OiAwLjE7Ii8+PC9zdmc+"], "movies": [], "text": "Se con un\u2019immagine si dovesse rappresentare quello che succede sul mercato del petrolio, forse un\u2019opera teatrale, la commedia, sarebbe la pi\u00f9 adatta. Con una precisazione per\u00f2. Non sappiamo dire se sia tragica o a lieto fine, perch\u00e9 a mancare \u00e8 l\u2019esodo. Abbiamo il prologo, gli atti, ma appunto ci manca il finale. E non sappiamo nemmeno se avr\u00e0 un lieto fine o un esito drammatico. Con un attore a rischio di rompere il palcoscenico e di far precipitare anche tutti gli altri attori.\n\nSPY UCRAINA/ \"Putin \u00e8 ostaggio dei morti russi, l'Ue di 4 Paesi e di un'impossibile 'pace giusta'\"\n\nIl prologo lo risparmiamo, \u00e8 cosa nota, storia e letteratura sull\u2019importanza del petrolio nelle nostre societ\u00e0, con le Sette sorelle, gli Stati del Golfo a partire, dinastie e dollari che da l\u00ec traggono la loro fortuna, perch\u00e9 il petrolio \u00e8 il mondo. Ma ora entriamo nel vivo.\n\nPrimo atto. Nel club dei paesi grandi produttori nel 2009, a ridosso della crisi del 2008, entrano gli Usa con una tecnologia rivoluzionaria, il fracking, che permette di estrarre petrolio dallo scisto con tecnologie rivoluzionarie e nel 2019 gli Stati Uniti raggiungono lo storico traguardo di esportare il petrolio in quantit\u00e0 superiore all\u2019Arabia Saudita. E i mercati vengono inondati di greggio.\n\nUcraina Russia, ultime notizie: conclusi colloqui Istanbul/ Kiev: \"Richieste di Mosca inaccettabili\"\n\nSecondo atto. Arriva la pandemia da Covid-19 e l\u2019economia del mondo si blocca. Avviene qualcosa di inimmaginabile solo pochi giorni fa. Milioni di persone chiuse in casa, aerei fermi, bloccati i trasporti, chiuse le fabbriche. Crolla la produzione, le stime di Pil delle locomotive del mondo, Cina, Stati Uniti, Germania, rallentano paurosamente, crollano i consumi delle famiglie e delle industrie.\n\nNel 2020 per la prima volta dopo la guerra si riduce il prodotto globale. Ma la produzione dell\u2019oro nero non si ferma, continua. D\u2019altronde fermare l\u2019estrazione non \u00e8 cosa semplice se non per Stati teocratici come l\u2019Arabia. E i depositi si riempiono, si riempiono le grandi petroliere al largo delle raffinerie, gli enormi silos a terra in Texas, in Louisiana, in Ohio.\n\nUCRAINA/ \"Negoziati in un vicolo cieco, il Consiglio Nato-Russia potrebbe sbloccare la situazione\"\n\nImmaginiamoci la scena, i grandi oleodotti americani non vanno pi\u00f9 verso le raffinerie e i porti del Golfo del Messico, ma pompano verso Cushing, in Oklahoma, paesino sperduto di settemila anime nel centro degli States, snodo centrale di pipeline e di stoccaggio di petrolio scambiato poi al Nymex.\n\nEntra il coro. Cio\u00e8 abbiamo bisogno di una spiegazione. Il mercato del petrolio \u00e8 qualcosa di estremamente complicato, tra andamento dei prezzi e realt\u00e0 della domanda e dell\u2019offerta vi sono nel mezzo per lo meno due livelli dove giocano un numero incredibile di attori. Innanzitutto gli Stati, a cominciare dalle Grandi potenze passando ai paesi produttori, e nel mezzo le compagnie petrolifere, il sistema bancario e finanziario. Questo fa s\u00ec che quello che succede sui prezzi non sia il gioco soltanto della domanda e dell\u2019offerta, ma appunto un \u201cgrande gioco\u201d.\n\nVACCINI COVID/ Dalla Corte alle Corti: la neutralit\u00e0 che manca e le partite aperte\n\nTerzo atto. A causa della contrazione vertiginosa e imprevista della domanda \u2013 una cosa mai vista: meno del 30% \u2013 i prezzi in una situazione di mercato normale dovrebbero calare. Ma il petrolio non \u00e8 una merce normale! Quel mercato \u00e8 drogato, \u00e8 il Capitalismo con la pistola in tasca e il sigaro in bocca. E\u2019 il Potere vero. L\u2019Arabia vuole un accordo per abbassare la produzione, ma Putin rifiuta. Cos\u00ec si scatena la guerra. Arabia Saudita contro Russia, Russia contro Usa e il suo shale oil.\n\nI motivi sono diversi: Riad non pu\u00f2 permettersi prezzi cos\u00ec bassi, deve finanziare il suo stato sociale, le sue riforme. Putin, invece, ha fatto il pieno di riserve e vuol cogliere la buona occasione per attaccare gli Stati Uniti. Perch\u00e9 i costi di produzione sono diversi da paese a paese. Il punto di pareggio Usa \u00e8 il doppio, tra i 50 e i 60 dollari circa al barile, di quello saudita e la Russia si colloca a met\u00e0. E il principe saudita Ahmed Zaki Yamani ordina di aumentare la produzione di due milioni di barili al giorno, in un mercato gi\u00e0 saturo, per stroncare i russi!\n\nINCHIESTA COVID/ E piano pandemico: come evitare l\u2019errore di Speranza & co.\n\nQuarto atto. Gli americani si risentono, battono i pugni sul tavolo contro i sauditi. A meno di 20 dollari al barile i loro produttori vanno a gambe all\u2019aria. Il settore petrolifero Usa, nonostante i profitti, non gode di buona salute, \u00e8 frammentato, super sussidiato, con un\u2019esposizione finanziaria enorme. Ma d\u00e0 anche lavoro a 323mila persone, le sue tasse finanziano alla grande gli Stati produttori. E quest\u2019anno ci sono le elezioni presidenziali, che Trump vuole rivincere e non pu\u00f2 reggere crisi sanitaria, economica e petrolifera assieme, sarebbe troppo anche per lui. Rilancia. Vuole comprare, vuole saturare le riserve strategiche del paese, o fornire altri aiuti di Stato alle compagnie, ma il Congresso a maggioranza democratica si oppone e con lui tutte le associazioni ambientaliste e anti-protezioniste. Perch\u00e9 finanziare i miliardari texani e non solo loro? Perch\u00e9 sostenere una produzione inquinante e per giunta distruttiva come il fracking?\n\nINCHIESTA COVID BERGAMO/ Quella strana \"giustizia\" che ha bisogno degli untori\n\nNel frattempo il presidente repubblicano mette tutti i paesi dell\u2019Opec allargato intorno a un tavolo, convince a suon di dollari il riluttante Messico a tagliare la produzione del 20% (9,7 milioni di barili al giorno), ma a partire dal prossimo mese, da maggio. Forse poco e tardi. E intanto la speculazione fa affari d\u2019oro, compra a prezzi stracciati, il barile oggi costa meno di uno di giugno, per vendere domani. Ma ecco, ancora, un altro cambio di scena.\n\nQuinto atto. Arriva la tempesta perfetta. Scadono i futures di maggio sul petrolio in uno dei due mercati mondiali, appunto quello Usa dei Wti, e la scelta \u00e8 drastica e semplice per l\u2019Us Oil Fund che gestisce 3,8 miliardi di dollari, soldi di cittadini normali, e controlla (udite udite) il 27% delle posizioni aperte. Stoccare il liquido nero non si pu\u00f2 pi\u00f9 e dove poi? E allora si inonda il mercato di greggio e il prezzo crolla in un modo mai visto (ma non sul mercato Brent, n\u00e9 per i futures di giugno)!\n\nQuesto \u00e8 quanto accade sul mercato, dove agisce una dinamica di forze contrapposte fatta di consumi bassi, un\u2019offerta ancora alta e prezzi per molti produttori insostenibili.\n\nL\u2019altro gioco nascosto, ma nemmeno tanto, ci racconta una storia di un mercato falsato dagli oligopoli, di una finanziarizzazione dell\u2019economia che distorce i fondamentali, di una produzione americana in parte diseconomica, super sovvenzionata alla faccia della libert\u00e0 di mercato, del petrolio usato come arma dalla Russia per far saltare il banco, di una guerra tra potenze e di chi, nonostante tutto, riesce a fare business as usual.\n\nLeggere il futuro non \u00e8 semplice, certo \u00e8 che nel caos mondiale si sono aggiunte nuove dinamiche il cui intreccio \u00e8 pauroso. Crisi sanitaria, economica e sociale si stanno intrecciando e viaggiano a velocit\u00e0 spaventose, arrivando a minacciare il gi\u00e0 precario equilibrio politico internazionale.", "keywords": [], "meta_keywords": [""], "tags": ["Tags"], "authors": [], "publish_date": "Thu Apr 23 06:06:30 2020", "summary": "", "article_html": "", "meta_description": "Cosa succede nel mercato del petrolio? Ecco il racconto degli intrecci e dei giochi oscuri che vedono protagonisti Usa, Russia, Arabia. E non solo", "meta_lang": "it", "meta_favicon": "", "meta_data": {"viewport": "width=device-width, initial-scale=1, user-scalable=yes", "description": "Cosa succede nel mercato del petrolio? Ecco il racconto degli intrecci e dei giochi oscuri che vedono protagonisti Usa, Russia, Arabia. E non solo", "robots": "max-image-preview:large", "og": {"locale": "it_IT", "type": "article", "title": "GEO FINANZA/ Prezzo del petrolio, una tempesta perfetta in 5 atti (ma senza finale)", "description": "Cosa succede nel mercato del petrolio? Ecco il racconto degli intrecci e dei giochi oscuri che vedono protagonisti Usa, Russia, Arabia. E non solo", "url": "https://www.ilsussidiario.net/news/geo-finanza-prezzo-del-petrolio-una-tempesta-perfetta-in-5-atti-ma-senza-finale/2013383/", "site_name": "IlSussidiario.net", "updated_time": "2020-04-23T07:36:33+02:00", "image": {"identifier": "https://www.ilsussidiario.net/wp-content/uploads/2019/03/22/piattaforme_petrolio_wikipedia.jpg", "secure_url": "https://www.ilsussidiario.net/wp-content/uploads/2019/03/22/piattaforme_petrolio_wikipedia.jpg", "width": 1280, "height": 600, "alt": "petrolio", "type": "image/jpeg"}}, "article": {"publisher": "https://www.facebook.com/ilSussidiarionet/", "section": "Russia", "published_time": "2020-04-23T06:06:30+02:00", "modified_time": "2020-04-23T07:36:33+02:00"}, "twitter": {"card": "summary_large_image", "title": "GEO FINANZA/ Prezzo del petrolio, una tempesta perfetta in 5 atti (ma senza finale)", "description": "Cosa succede nel mercato del petrolio? Ecco il racconto degli intrecci e dei giochi oscuri che vedono protagonisti Usa, Russia, Arabia. E non solo", "site": "@ilsussidiario", "creator": "@ilsussidiario", "image": "https://www.ilsussidiario.net/wp-content/uploads/2019/03/22/piattaforme_petrolio_wikipedia.jpg", "label1": "Scritto da", "data1": "Marco Biscella", "label2": "Tempo di lettura", "data2": "5 minuti"}, "generator": "Powered by WPBakery Page Builder - drag and drop page builder for WordPress."}, "canonical_link": "https://www.ilsussidiario.net/news/geo-finanza-prezzo-del-petrolio-una-tempesta-perfetta-in-5-atti-ma-senza-finale/2013383/"}