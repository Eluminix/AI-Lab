{"source_url": "https://politykapolska.eu", "url": "https://politykapolska.eu/2020/01/18/g-k-chesterton-chrzecijanstwo-wschodnie/", "title": "G. K. Chesterton: Chrze\u015bcija\u0144stwo wschodnie", "top_image": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "meta_img": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "images": ["https://politykapolska.eu/wp-content/uploads/2020/05/Rodzina-Bartka-100x70.jpg", "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "https://politykapolska.eu/wp-content/uploads/2020/06/doktor-covid-19-koronawirus-SARS-Cov-2-100x70.jpg", "https://politykapolska.eu/wp-content/uploads/2025/01/Tragedia-Gornoslaska-1945-100x70.jpg", "https://politykapolska.eu/wp-content/uploads/2019/06/Prawo-pisanie-lobbing-100x70.jpg", "https://politykapolska.eu/wp-content/uploads/2025/01/Kto-kradnie-energie-100x70.png", "https://politykapolska.eu/wp-content/uploads/2019/02/Ciszej-Kulturalniej-218x150.jpg", "https://politykapolska.eu/wp-content/uploads/2020/05/Mihail-Lermontow-100x70.jpg", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20100%2070'%3E%3C/svg%3E", "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku-696x464.jpg", "https://politykapolska.eu/wp-content/uploads/2024/08/Kadr_serial-Dewajtis-TVP-218x150.jpg", "https://politykapolska.eu/wp-content/uploads/2024/12/Abp-Adrian-Galbas-100x70.jpg", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20218%20150'%3E%3C/svg%3E", "https://politykapolska.eu/wp-content/uploads/2025/04/prof-Bogdan_Chazan-324x160.jpg", "https://politykapolska.eu/wp-content/plugins/td-standard-pack/Newspaper/assets/images/no-thumb/td_100x70.png", "https://politykapolska.eu/wp-content/uploads/2024/12/Stop-lidl-Gietrzwald-100x70.png", "https://politykapolska.eu/wp-content/uploads/2025/01/Koronacja_Chrobrego-100x70.jpg", "https://politykapolska.eu/wp-content/uploads/2018/01/polski-krajobraz-e1538693578337-100x70.jpg", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%2096%2096'%3E%3C/svg%3E", "https://politykapolska.eu/wp-content/uploads/2025/01/Koronacja_Chrobrego-218x150.jpg", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20324%20160'%3E%3C/svg%3E", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20696%20464'%3E%3C/svg%3E", "https://politykapolska.eu/wp-content/uploads/2019/07/Budynek-Sejmu-RP-100x70.jpg", "https://politykapolska.eu/wp-content/uploads/2018/12/logo-polityka-polska.png", "https://politykapolska.eu/wp-content/uploads/2025/01/Wawel-zima-100x70.jpg", "data:image/svg+xml,%3Csvg%20xmlns='http://www.w3.org/2000/svg'%20viewBox='0%200%20272%2090'%3E%3C/svg%3E", "https://politykapolska.eu/wp-content/uploads/2025/04/prof-Bogdan_Chazan-100x70.jpg", "https://politykapolska.eu/wp-content/uploads/2025/02/Romuald-Starosielec_Prezydent2025-100x70.jpg", "https://secure.gravatar.com/avatar/fb4849de54de02a256fc80bf16865c55?s=96&d=mm&r=g"], "movies": [], "text": "[bsa_pro_ad_space id=5]\n\nGdy kto\u015b narzeka, \u017ce Jerozolima go rozczarowa\u0142a, zazwyczaj ma na my\u015bli, \u017ce tamtejsze ludowe chrze\u015bcija\u0144stwo jest s\u0142abe i zdegenerowane, a zw\u0142aszcza \u017ce sztuka chrze\u015bcija\u0144ska wyrodzi\u0142a si\u0119 tam w groteskow\u0105 tandet\u0119. Nie wiem, czy jest to dla nich ho\u0142dem, ale bywalcy artystycznych galerii Londynu doznaliby wstrz\u0105su nerwowego, gdyby dane im by\u0142o ujrze\u0107 ludowe kaplice Jerozolimy, ociekaj\u0105ce z\u0142otem i b\u0142yskotkami, pe\u0142ne krzykliwych kolor\u00f3w, fantastycznych opowie\u015bci i gor\u0105czkowego tumultu. Chcia\u0142bym jednak, \u017ceby ci ludzie zrobili co\u015b, czego nigdy nie robi\u0105, to znaczy spojrzeli na przeciwn\u0105 stron\u0119 medalu. Powinni sobie wyobrazi\u0107 nie londy\u0144skiego estet\u0119, krocz\u0105cego ulic\u0105 Dawida w stron\u0119 Grobu Pa\u0144skiego, ale greckiego mnicha albo rosyjskiego pielgrzyma, krocz\u0105cego ulic\u0105 Kensington High w stron\u0119 Ogrod\u00f3w Kensingto\u0144skich. \u00d3w wyimaginowany pielgrzym min\u0105\u0142by Ogrody, poszed\u0142 dalej \u2013 i wtem jego oczy porazi\u0142by monstrualny, nieopisany widok. Albo pad\u0142by na kolana, jak przed miejscem \u015bwi\u0119tym, albo zakry\u0142by d\u0142o\u0144mi twarz, jak przed blu\u017anierstwem. Zobaczy\u0142by Albert Memorial(1). W Jerozolimie nie ma nic, co tak brutalnie atakowa\u0142oby wzrok, nic r\u00f3wnie prze\u0142adowanego i tandetnego. A przede wszystkim, nie ma w Jerozolimie nic tak ogromnego, co by\u0142oby zarazem utrzymane w wesolutkim stylu jarmarcznej b\u0142yskotki. Z ust prostego wschodniego chrze\u015bcijanina wyrwa\u0142by si\u0119 pewnie okrzyk:\n\n\u201eKu czci jakiego nadludzkiego b\u00f3stwa wzniesiono t\u0119 olbrzymi\u0105 \u015bwi\u0105tyni\u0119? Mam nadziej\u0119, \u017ce ku czci Chrystusa, ale boj\u0119 si\u0119, \u017ce ku czci Antychrysta. Tak w\u0142a\u015bnie powinien wygl\u0105da\u0107 wielki, z\u0142oty wizerunek Ksi\u0119cia Tego \u015awiata, wystawiony na rozleg\u0142ej otwartej przestrzeni, by przyjmowa\u0107 poga\u0144skie mod\u0142y i poga\u0144skie ofiary zatraconej w grzechu ludzko\u015bci\u201d.\n\nMy\u015bl\u0119, \u017ce pielgrzym zapragn\u0105\u0142by czym pr\u0119dzej znale\u017a\u0107 si\u0119 w domu, w\u015br\u00f3d prostych i skromnych kaplic syjo\u0144skich. Naprawd\u0119 nie umiem sobie wyobrazi\u0107, co by poczu\u0142, gdyby si\u0119 dowiedzia\u0142, \u017ce bo\u017cek, kt\u00f3remu oddaje si\u0119 tak wymy\u015blne ho\u0142dy nie by\u0142 nawet demonem, lecz tylko po\u015blednim niemieckim ksi\u0105\u017c\u0105tkiem, kt\u00f3re wywar\u0142o pewien niewielki wp\u0142yw na fakt, \u017ce Anglia sta\u0142a si\u0119 narz\u0119dziem polityki pruskiej.\n\n[bsa_pro_ad_space id=8]\n\nChc\u0119 przez to powiedzie\u0107, \u017ce bywalcy kensingto\u0144skich galerii, cokolwiek my\u015bl\u0105 o Grobie Pa\u0144skim, nie my\u015bl\u0105 nic zgo\u0142a o Albert Memorial. Nie s\u0105 \u015bwiadomi, jak przera\u017aliwy to budynek, bo zd\u0105\u017cyli do niego przywykn\u0105\u0107. Grupy religijne w Jerozolimie te\u017c przywyk\u0142y do swego barwnego t\u0142a, a ju\u017c z pewno\u015bci\u0105 nie mo\u017cna ich pot\u0119pia\u0107, je\u015bli wci\u0105\u017c s\u0105 bardziej od nas wra\u017cliwe na symbolik\u0119 kolor\u00f3w.\n\nLecz takie drobne nieporozumienia stanowi\u0105 zaledwie przydatn\u0105 ilustracj\u0119, drobne preludia, wiod\u0105ce ku g\u0142\u00f3wnemu problemowi. A jest nim nie tyle nieporozumienie, ile raczej niezrozumienie \u2013 niezrozumienie ca\u0142ej historii, ca\u0142ej filozofii, kt\u00f3rej skutkiem jest obecna pozycja chrze\u015bcijan na Wschodzie, innymi s\u0142owy, ca\u0142ej opowie\u015bci \u0142\u0105cznie z mora\u0142em, kt\u00f3ry z niej p\u0142ynie. Cz\u0142owiekowi, kt\u00f3ry kr\u0119ci nosem na jerozolimskie chrze\u015bcija\u0144stwo umyka sedno zagadnienia. Lekcja, jak\u0105 powinien wyci\u0105gn\u0105\u0107, jest t\u0105, kt\u00f3rej wsp\u00f3\u0142czesny mieszkaniec Zachodu najbardziej potrzebuje, sam o tym nie wiedz\u0105c. A jest to lekcja sta\u0142o\u015bci. Ci ludzie mog\u0105 ozdabia\u0107 swoje \u015bwi\u0105tynie z\u0142otem lub b\u0142yskotkami, lecz ich b\u0142yskotki s\u0105 starsze ni\u017c nasze z\u0142oto. Mog\u0105 wznosi\u0107 budowle r\u00f3wnie kosztowne i brzydkie jak Albert Memorial, lecz ich budowle naprawd\u0119 trwaj\u0105 jako Memoria\u0142 \u2013 \u015bwiadectwo niegasn\u0105cej pami\u0119ci. Nie s\u0105 stawiane dla przelotnej mody, aby je potem zapomnie\u0107, czy w ka\u017cdym razie starannie ignorowa\u0107. Ich \u015bwi\u0119te obrazy pod wzgl\u0119dem krzykliwo\u015bci konkuruj\u0105 z reklam\u0105 myd\u0142a, ale \u017caden \u015bwi\u0119ty nie konkuruje z innym, co nagminnie zdarza si\u0119 myd\u0142om. W przeciwie\u0144stwie do wykszta\u0142conych Anglik\u00f3w, usi\u0142uj\u0105cych wyprze\u0107 z pami\u0119ci sw\u00f3j niedawny kult dla wszystkiego co niemieckie, wschodni chrze\u015bcijanie nie wypieraj\u0105 si\u0119 swoich kult\u00f3w. S\u0105 w Jerozolimie co najmniej od p\u00f3\u0142tora tysi\u0105ca lat. Z wyj\u0105tkiem kilku lat po okresie Konstantyna i kilku lat po Pierwszej Krucjacie, praktycznie przez ca\u0142y ten okres byli prze\u015bladowani, a w ka\u017cdym razie znajdowali si\u0119 pod w\u0142adz\u0105 pogan, kt\u00f3rych stosunek do chrze\u015bcija\u0144stwa by\u0142 nienawistny, a rz\u0105dy despotyczne. \u017baden mieszkaniec Zachodu nie ma i mie\u0107 nie mo\u017ce najbledszego poj\u0119cia, jak ci\u0119\u017ckie musia\u0142o by\u0107 ich \u017cycie w samym sercu Wschodu w czasach muzu\u0142ma\u0144skiego pa\u0144stwa, w epoce tak d\u0142ugiej, \u017ce zdawa\u0142a si\u0119 niesko\u0144czona. Cz\u0142owiek w Jerozolimie znajdowa\u0142 si\u0119 w centrum imperium tureckiego, tak jak cz\u0142owiek w Rzymie znajdowa\u0142 si\u0119 w centrum imperium rzymskiego. Imperialna pot\u0119ga islamu rozci\u0105ga\u0142a si\u0119 od wschodu po zach\u00f3d, od strony zachodniej a\u017c po g\u00f3ry Hiszpanii, od strony wschodniej a\u017c po chi\u0144ski mur. Musia\u0142o im si\u0119 zdawa\u0107, \u017ce ca\u0142y \u015bwiat nale\u017cy do Mahometa \u2013 tym ludziom, kt\u00f3rzy w mie\u015bcie po\u015br\u00f3d ska\u0142, pokolenie za pokoleniem, ponawiali beznadziejne \u015bwiadectwo wiary w Chrystusa.\n\nNie pytajmy zatem, czy pod ka\u017cdym wzgl\u0119dem si\u0119 z nimi zgadzamy. Pytajmy, czy w takich samych warunkach my mieliby\u015bmy odwag\u0119 zgodzi\u0107 si\u0119 nawet sami ze sob\u0105. Nie chodzi o to, w jakim stopniu ich religia jest zabobonna, lecz o to, w jakim stopniu nasza religia jest konwencjonalna; na ile stanowi przyzwyczajenie, a na ile wr\u0119cz kompromis z obyczajem; w jakiej mierze wynika po prostu z faktu, \u017ce \u0142atwo j\u0105 wyznawa\u0107 w naszym bezpiecznym spo\u0142ecze\u0144stwie albo \u017ce kojarzymy j\u0105 z sukcesem naszego pa\u0144stwa. We wszystkim tym znajdujemy pot\u0119\u017cne wsparcie, tote\u017c o\u015bwiecony Anglik, kt\u00f3ry na co dzie\u0144 mieszka w pobli\u017cu miejskiej katedry albo ko\u015bcio\u0142a na przedmie\u015bciach, mo\u017ce spacerowa\u0107 sobie po\u015br\u00f3d tej orientalnej dziczy w poczuciu, \u017ce nale\u017cy do stabilnego \u015bwiata, gdzie nic mu nie zagra\u017ca. Wydaje mu si\u0119, \u017ce cho\u0107by musia\u0142 znosi\u0107 stulecia tureckiej przewagi nie zni\u017cy\u0142by si\u0119 do takiej naiwno\u015bci. Nie toczy\u0142by spor\u00f3w o \u017caden \u015awi\u0119ty Ogie\u0144, nie wdawa\u0142by si\u0119 w awantury z \u017cebrakami pod Grobem \u015awi\u0119tym. Nie zawiesza\u0142by fantazyjnych lampion\u00f3w na s\u0142upie przynale\u017cnym do Ormian, nie zerka\u0142by przez rze\u017abion\u0105 krat\u0119, by ujrze\u0107 br\u0105zow\u0105 koptyjsk\u0105 Madonn\u0119. On nie da\u0142by si\u0119 nabra\u0107 na \u017cadne wypaczone bajki, a bro\u0144 Bo\u017ce. Mowy nie ma, \u017ceby czo\u0142ga\u0142 si\u0119 po takich groteskowych kaplicach. I rzeczywi\u015bcie. By\u0142by setki metr\u00f3w dalej, oddaj\u0105c, jak przystoi, pok\u0142ony w stron\u0119 innego miasta. Modli\u0142by si\u0119 tam, gdzie na jedynym oficjalnym placu Jerozolimy olbrzymi Meczet Omara g\u0142osi po wzg\u00f3rzach i dolinach zwyci\u0119stwo i chwa\u0142\u0119 Mahometa.\n\nI to jest w\u0142a\u015bnie lekcja, jak\u0105 powinien otrzyma\u0107 o\u015bwiecony turysta w Jerozolimie \u2013 lekcja na w\u0142asny temat. Ten w\u0142a\u015bnie sprawdzian powinni przej\u015b\u0107 wszyscy, kt\u00f3rzy twierdz\u0105, \u017ce jerozolimskie chrze\u015bcija\u0144stwo jest zdegenerowane. Po stuleciach tureckiej tyranii religia modnego londy\u0144skiego kaznodziei nie by\u0142aby zdegenerowana. W og\u00f3le by jej nie by\u0142o. Uleg\u0142aby zniszczeniu, i nie natrz\u0105sa\u0142by si\u0119 z niej \u017caden zamo\u017cny turysta, patrz\u0105cy na \u015bwiat z okien luksusowego poci\u0105gu.\n\n***\n\n(1) Albert Memorial \u2013 ozdobny, poz\u0142ocisty, pseudogotycki monument, nawi\u0105zuj\u0105cy kszta\u0142tem do o\u0142tarza, wzniesiony dla upami\u0119tnienia ksi\u0119cia Alberta, m\u0119\u017ca kr\u00f3lowej Wiktorii.\n\nEseje G.K. Chestertona publikowane by\u0142y w latach 1920-1930.\n\nFelieton ukaza\u0142 si\u0119 w tomiku \u201cObrona wiary\u201d, Wyd. Fronda, 2012 rok.\n\nMO\u017bE TE\u017b CI\u0118 ZAINTERESUJE:\n\n[bsa_pro_ad_space id=4]", "keywords": [], "meta_keywords": [""], "tags": ["Wiara w Chrystusa", "Mahomet", "Jezus Chrystus", "Cywilizacja \u0142aci\u0144ska", "cywilizacja", "Gr\u00f3b Pa\u0144ski", "bo\u017cki", "Jerozolima", "Albert Memorial", "Wiara", "Cz\u0142owiek", "Chrze\u015bcija\u0144swo wschodnie", "Chesterton", "Chrze\u015bcija\u0144stwo", "Islam", "B\u00f3g", "Ko\u015bci\u00f3\u0142", "Religia", "Tysi\u0105clecia"], "authors": ["Redakcja Polityka Polska"], "publish_date": "Sat Jan 18 00:00:00 2020", "summary": "", "article_html": "", "meta_description": "", "meta_lang": "pl", "meta_favicon": "https://politykapolska.eu/wp-content/uploads/2017/08/cropped-FlagaPNG-32x32.png", "meta_data": {"viewport": "width=device-width, initial-scale=1.0", "robots": "follow, index, max-snippet:-1, max-video-preview:-1, max-image-preview:large", "og": {"locale": "pl_PL", "type": "article", "title": "G. K. Chesterton: Chrze\u015bcija\u0144stwo wschodnie", "description": "Gdy kto\u015b narzeka, \u017ce Jerozolima go rozczarowa\u0142a, zazwyczaj ma na my\u015bli, \u017ce tamtejsze ludowe chrze\u015bcija\u0144stwo jest s\u0142abe i zdegenerowane, a zw\u0142aszcza \u017ce sztuka chrze\u015bcija\u0144ska wyrodzi\u0142a si\u0119 tam w groteskow\u0105 tandet\u0119. Nie wiem, czy jest to dla nich ho\u0142dem, ale bywalcy artystycznych galerii Londynu doznal", "url": "https://politykapolska.eu/2020/01/18/g-k-chesterton-chrzecijanstwo-wschodnie/", "site_name": "POLITYKA POLSKA", "image": {"identifier": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "url": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "secure_url": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg"}, "updated_time": "2020-01-11T09:43:49+01:00"}, "article": {"author": "https://www.facebook.com/politykapolska", "tag": "Wiara w Chrystusa", "section": "Kultura", "published_time": "2020-01-18T06:00:26+01:00", "modified_time": "2020-01-11T09:43:49+01:00"}, "twitter": {"card": "summary_large_image", "title": "G. K. Chesterton: Chrze\u015bcija\u0144stwo wschodnie", "description": "Gdy kto\u015b narzeka, \u017ce Jerozolima go rozczarowa\u0142a, zazwyczaj ma na my\u015bli, \u017ce tamtejsze ludowe chrze\u015bcija\u0144stwo jest s\u0142abe i zdegenerowane, a zw\u0142aszcza \u017ce sztuka chrze\u015bcija\u0144ska wyrodzi\u0142a si\u0119 tam w groteskow\u0105 tandet\u0119. Nie wiem, czy jest to dla nich ho\u0142dem, ale bywalcy artystycznych galerii Londynu doznal", "image": "https://politykapolska.eu/wp-content/uploads/2019/06/Chesterton-Apostol-Zdrowego-Rozsadku.jpg", "label1": "Napisane przez", "data1": "Redakcja Polityka Polska", "label2": "Czas czytania", "data2": "5 minut/y", "url": "https://politykapolska.eu/2020/01/18/g-k-chesterton-chrzecijanstwo-wschodnie/"}, "generator": "WordPress 6.7.2", "msapplication-TileImage": "https://politykapolska.eu/wp-content/uploads/2017/08/cropped-FlagaPNG-270x270.png"}, "canonical_link": "https://politykapolska.eu/2020/01/18/g-k-chesterton-chrzecijanstwo-wschodnie/"}