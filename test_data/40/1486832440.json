{"source_url": "http://www.ilgiornale.it", "url": "http://www.ilgiornale.it/news/politica/conte-ora-tranquillo-fuga-m5s-non-fermer-governo-1807152.html", "title": "Conte ora \u00e8 tranquillo: \"La fuga dal M5S non fermer\u00e0 il governo\"", "top_image": "https://img.ilgcdn.com/sites/default/files/styles/social/public/foto/2019/12/28/1577532626-lapresse-20191228115728-31493241.jpg?_=1577532626", "meta_img": "https://img.ilgcdn.com/sites/default/files/styles/social/public/foto/2019/12/28/1577532626-lapresse-20191228115728-31493241.jpg?_=1577532626", "images": ["https://img.ilgcdn.com/sites/default/files/styles/lg/public/videos/thumbnails/1478878/thumbnail-1478878_0003.jpg?_=1747408929", "http://www.ilgiornale.it/images/logo-slim.svg?_=20250514-01-037", "https://img.ilgcdn.com/sites/default/files/styles/social/public/foto/2019/12/28/1577532626-lapresse-20191228115728-31493241.jpg?_=1577532626", "https://img.ilgcdn.com/sites/default/files/styles/lg/public/videos/thumbnails/1478752/thumbnail-1478752_0001.jpg?_=1747395049", "https://sb.scorecardresearch.com/p?c1=2&c2=34027069&cv=4.4.0&cj=1", "http://www.ilgiornale.it/images/avatar-default.png?_cb=20210820-01", "https://img.ilgcdn.com/sites/default/files/styles/lg/public/videos/thumbnails/1478531/thumbnail-1478531_0001.jpg?_=1747341493", "https://img.ilgcdn.com/sites/default/files/styles/md/public/foto/2025/05/16/1747367094-peyman-shojaei-rzae0jpoqiw-unsplash.jpg?_=1747367094", "https://img.ilgcdn.com/sites/default/files/styles/xl/public/foto/2019/12/28/1577532626-lapresse-20191228115728-31493241.jpg?_=1577532626", "https://mediasetitalia01.wt-eu02.net/769396664005295/wt.pl?p=328,0", "https://img.ilgcdn.com/sites/default/files/styles/md/public/foto/2025/05/16/1747372466-jeremy-beadle-qnu-ur0o5x8-unsplash.jpg?_=1747372466", "https://img.ilgcdn.com/sites/default/files/styles/lg/public/videos/thumbnails/1478970/thumbnail-1478970_0001.jpg?_=1747419484", "https://img.ilgcdn.com/sites/default/files/styles/lg/public/videos/thumbnails/1478656/thumbnail-1478656_0003.jpg?_=1747382410", "https://img.ilgcdn.com/sites/default/files/styles/md/public/foto/2025/03/22/1742668573-23210668-large.jpg?_=1742668573", "https://img.ilgcdn.com/sites/default/files/styles/lg/public/videos/thumbnails/1478893/thumbnail-1478893_0002.jpg?_=1747411755", "https://img.ilgcdn.com/sites/default/files/styles/lg/public/videos/thumbnails/1478852/thumbnail-1478852_0003.jpg?_=1747407731", "https://img.ilgcdn.com/sites/default/files/styles/lg/public/videos/thumbnails/1478939/thumbnail-1478939_0002.jpg?_=1747416245", "https://img.ilgcdn.com/sites/default/files/styles/md/public/foto/2025/03/12/1741755554-azwfttzpm42zrfiiv7w8-ansa.jpeg?_=1741755554"], "movies": [], "text": "Gli sforzi di Giuseppe Conte adesso sono incentrati nella definizione dei dossier che riguarderanno il rilancio dell'azione di governo: il presidente del Consiglio sar\u00e0 dunque chiamato a individuare anche il metodo mediante cui dialogare con le delegazioni dei partiti della maggioranza. Ma non solo: un tassello fondamentale sar\u00e0 quello di coinvolgere tutti i leader delle compagini. Tra questi anche Luigi Di Maio e Nicola Zingaretti, che nella giornata di ieri hanno tenuto un vertice a palazzo Chigi per parlare della situazione politica generale e per avviare i discorsi relativi alla definizione dei prossimi obiettivi dei giallorossi.\n\nCome riporta il Corriere della Sera, il premier si dice puuttosto tranquillo nonostante le varie fibrillazioni all'interno del Movimento 5 Stelle: \" Le questioni in sospeso non possono distogliere nessun componente della maggioranza dall'obiettivo di rilancio del Paese. Sarebbe imperdonabile oltre che incomprensibile. Le notizie che riguardano alcuni parlamentari non avranno alcuna ripercussione n\u00e9 sulla tenuta n\u00e9 sul cronoprogramma del governo \". L'avvocato dunque ha una visione molto ottimistica, forse eccessivamente positiva: mentre \u00e8 sicuro di non dover domare nuovamente il fuoco per ulteriori crisi, continua il movimento di deputati e senatori verso altri gruppi.\n\nSituazione in Medio Oriente\n\nIl capo del governo nel frattempo \u00e8 preoccupato per un'escalation delle situazione in Medio Oriente che potrebbe coinvolgere anche i nostri soldati, dal Libano all'Iraq. Conte sta ancora tessendo una serie di contatti internazionali che - nelle prossime ore - potrebbero interessare anche Angela Merkel e il presidente dell'Iraq. La posizione di palazzo Chigi \u00e8 chiara: sostenere fortemente \" un ruolo unitario dell'Unione europea, che possa parlare con una voce sola \" al fine di incrementare notevolemente il peso diplomatico del Vecchio Continente.\n\nInoltre dalla Farnesina fanno filtrare un'attivit\u00e0 diplomatica del nostro Paese che sta lavorando \" per evitare un'escalation \" su cui Conte nutre una \" forte preoccupazione \". Dal suo staff fanno sapere che il premier \" si sta prodigando affinch\u00e9 l'Europa possa esercitare tutto il proprio peso diplomatico per evitare sviluppi imprevedibili e vanificare cos\u00ec tutti gli sforzi per stabilizzare l'area \". Il tutto ponendo la massima attenzione nei confronti \" dei nostri militari nella regione \".\n\nSulla preoccupazione dell'avvocato per\u00f2 ha ironizzato il leader della Lega Matteo Salvini: \" Conte preoccupato? No, ignorato e assente,\n\nmentre in Libia l'Italia perde credebilit\u00e0 e terreno a vantaggio di Francia e Turchia, un potenziale disastro per il nostro Paese, dal punto di vista dell'economia, dell'energia, della sicurezza e dell'immigrazione\".", "keywords": [], "meta_keywords": [""], "tags": ["Giuseppe Conte", "Partito democratico (Pd)", "Movimento 5 Stelle (M5S)"], "authors": ["Francesco Giubilei", "Francesca Galici", "Adalberto Signore", "Vittorio Feltri", "Redazione Web", "Luca Fazzo", "Michele Vanossi", "Luca Sablone", "Giuseppe De Lorenzo", "Valeria Braghieri"], "publish_date": "Sun Jan  5 09:24:02 2020", "summary": "", "article_html": "", "meta_description": "Il presidente del Consiglio dice di non temere ripercussioni sull'esecutivo: \"Le discussioni grilline non avranno nessun effetto sul cronoprogramma\"", "meta_lang": "it", "meta_favicon": "/favicon.svg", "meta_data": {"viewport": "width=device-width, initial-scale=1.0", "robots": "index, max-snippet:-1, max-image-preview:large, max-video-preview:-1", "description": "Il presidente del Consiglio dice di non temere ripercussioni sull'esecutivo: \"Le discussioni grilline non avranno nessun effetto sul cronoprogramma\"", "format-detection": "telephone=no", "og": {"type": "article", "locale": "it_IT", "url": "https://www.ilgiornale.it/news/politica/conte-ora-tranquillo-fuga-m5s-non-fermer-governo-1807152.html", "title": "Conte ora \u00e8 tranquillo: \"La fuga dal M5S non fermer\u00e0 il governo\"", "description": "Il presidente del Consiglio dice di non temere ripercussioni sull'esecutivo: \"Le discussioni grilline non avranno nessun effetto sul cronoprogramma\"", "site_name": "ilGiornale.it", "image": {"identifier": "https://img.ilgcdn.com/sites/default/files/styles/social/public/foto/2019/12/28/1577532626-lapresse-20191228115728-31493241.jpg?_=1577532626", "width": 1200, "height": 900}}, "article": {"publisher": "https://www.facebook.com/ilGiornale", "published_time": "2020-01-05T09:24:02.0000000Z", "modified_time": "2024-11-14T11:35:02.0000000Z", "section": "Politica", "tag": "Giuseppe Conte"}, "twitter": {"card": "summary_large_image", "site": "@ilgiornale", "title": "Conte ora \u00e8 tranquillo: \"La fuga dal M5S non fermer\u00e0 il governo\"", "description": "Il presidente del Consiglio dice di non temere ripercussioni sull'esecutivo: \"Le discussioni grilline non avranno nessun effetto sul cronoprogramma\"", "image": "https://img.ilgcdn.com/sites/default/files/styles/social/public/foto/2019/12/28/1577532626-lapresse-20191228115728-31493241.jpg?_=1577532626"}}, "canonical_link": "https://www.ilgiornale.it/news/politica/conte-ora-tranquillo-fuga-m5s-non-fermer-governo-1807152.html"}