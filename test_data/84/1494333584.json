{"source_url": "https://wiadomosci.onet.pl", "url": "https://wiadomosci.onet.pl/kraj/gdanska-odslonieto-tablice-pawla-adamowicza/xwccpw8", "title": "Ods\u0142oni\u0119to tablic\u0119 Paw\u0142a Adamowicza. Prezydent Dulkiewicz: ma to by\u0107 miejsce ku przestrodze", "top_image": "https://ocdn.eu/pulscms-transforms/1/wD6k9kpTURBXy9jMjBhOWIxNDc2MWVhYmQwMjY1MzVlNWRiNjcxODRiOS5qcGeTlQMAzQIFzQLQzQGVkwmmYzJkZTY4BpMFzQSwzQJ23gABoTAB/tablica-ku-pamieci-prezydenta-adamowicza.jpg", "meta_img": "https://ocdn.eu/pulscms-transforms/1/wD6k9kpTURBXy9jMjBhOWIxNDc2MWVhYmQwMjY1MzVlNWRiNjcxODRiOS5qcGeTlQMAzQIFzQLQzQGVkwmmYzJkZTY4BpMFzQSwzQJ23gABoTAB/tablica-ku-pamieci-prezydenta-adamowicza.jpg", "images": ["https://ocdn.eu/pulscms-transforms/1/vPNk9kpTURBXy80MzE2NGRjYjg4MDAzMTM4NjZkNzQ1MzBhM2Q3YzcxYy5qcGeSlQPNAYcMzQJIzQJIkwXMZMxk3gABoTAB", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/TOyk9kpTURBXy80ZDY2ZmU5ZGFlNjI0NDY2ZjkzMjgzNTUyMWMxNGRkMS5qcGeSlQMAzNLNGkDNDsSTBc0B4M0BDt4AAaEwAQ", "https://ocdn.eu/pulscms-transforms/1/yB_k9kpTURBXy80OGYyNTkzZmQwMTI1OTQxYTk5OWI2NTA0NzFiZmI4ZS5qcGeSlQMAzQFpzQ6gzQg7kwXNAeDNAQ7eAAGhMAE", "https://ocdn.eu/pulscms-transforms/1/F8Tk9kpTURBXy82NGEwNzNiNWQ0MTM0MWI0MmY5MDFiMDgzMGY2ODQ3My5qcGeSlQMAzGDNDADNBsCTBcxfO94AAaEwAQ", "https://ocdn.eu/pulscms-transforms/1/QJ8k9kpTURBXy9jMjBhOWIxNDc2MWVhYmQwMjY1MzVlNWRiNjcxODRiOS5qcGeTlQMAzQIFzQLQzQGVkwXNBLDNAqSTCaZjMmRlNjgG3gABoTAB/tablica-ku-pamieci-prezydenta-adamowicza.jpg", "https://ocdn.eu/pulscms-transforms/1/wD6k9kpTURBXy9jMjBhOWIxNDc2MWVhYmQwMjY1MzVlNWRiNjcxODRiOS5qcGeTlQMAzQIFzQLQzQGVkwmmYzJkZTY4BpMFzQSwzQJ23gABoTAB/tablica-ku-pamieci-prezydenta-adamowicza.jpg", "https://ocdn.eu/pulscms-transforms/1/Jn9k9kpTURBXy8xMDQ4MGJjODI5NzJjMTc5ODgzZGYzNzM3ZjRkY2IzYy5qcGeSlQPNAp3NAtbNDivNB_mTBc0B4M0BDt4AAaEwAQ", "https://ocdn.eu/pulscms-transforms/1/QaMk9kuTURBXy85YjQyNTQyNy04YzA1LTQwNDEtYjQ3Yi1jYjJiNzYxN2YyYmYuanBlZ5KVAw7NAmbNCWzNBU-TBcxfO94AAaEwAQ", "https://ocdn.eu/pulscms-transforms/1/LuJk9kpTURBXy8yNGM4ZGUxMTgyNTlhODMyYjI0MTBiYTk4ODAwYzI4YS5qcGeSlQMAzI3NEZTNCeOTBcxfO94AAaEwAQ", "https://ocdn.eu/pulscms-transforms/1/dAQk9kpTURBXy8zMGNmM2JiZTFjYTJmNzdjOWIyYWQyMzBjY2RjZjJhNS5qcGeSlQMAzMrNGX3NDlmTBcxfO94AAaEwAQ", "https://ocdn.eu/pulscms-transforms/1/D8Xk9kpTURBXy84ZGYyZjYwMWYwNWYxYTg4NDYyNTZlMmRkNzJhZmMyOC5qcGeSlQMAzITNEH_NCUeTBcxfO94AAaEwAQ", "https://ocdn.eu/pulscms-transforms/1/UFEk9kpTURBXy9lNzI3NGY3M2MxYjI2MjQzNzQ3ZTc5ZTEyZjQ2NjQ2OC5wbmeSlQMAOs0H0M0EZZMFzF873gABoTAB"], "movies": [], "text": "Rok temu sta\u0142a tutaj scena Wielkiej Orkiestry \u015awi\u0105tecznej Pomocy. Podczas \"\u015bwiate\u0142ka do nieba\" w Gda\u0144sku \u015bmiertelnie ugodzony no\u017cem zosta\u0142 prezydent Pawe\u0142 Adamowicz. Teraz w tym miejscu wmurowano tablic\u0119. Wczoraj zosta\u0142a ona uroczy\u015bcie ods\u0142oni\u0119ta, m.in. przez \u017con\u0119 i c\u00f3rk\u0119 zamordowanego prezydenta.\n\nNa tablicy znalaz\u0142y si\u0119 s\u0142owa z ostatniego przem\u00f3wienia Paw\u0142a Adamowicza, kt\u00f3re wyg\u0142osi\u0142 na scenie WO\u015aP: \"Gda\u0144sk jest szczodry, Gda\u0144sk dzieli si\u0119 dobrem. Gda\u0144sk chce by\u0107 miastem solidarno\u015bci. Gda\u0144sk jest najcudowniejszym miastem na \u015bwiecie. Dzi\u0119kuj\u0119 Wam!\".\n\nWczoraj pod wmurowan\u0105 w chodnik tablic\u0105 pojawi\u0142 si\u0119 t\u0142um ludzi. Wcze\u015bniej, tu\u017c przed ods\u0142oni\u0119ciem tablicy przemawiali przedstawiciele rodziny Paw\u0142a Adamowicza, a tak\u017ce prezydent Aleksandra Dulkiewicz.\n\n- To nie ma by\u0107 miejsce kultu. Ma to by\u0107 miejsce ku przestrodze. By z\u0142e gesty, z\u0142e s\u0142owa, z\u0142e czyny nie zwyci\u0119\u017cy\u0142y. Ma by\u0107 miejscem ku przestrodze, \u017ce takie czyny mog\u0105 prowadzi\u0107 do wielkiej tragedii - m\u00f3wi\u0142a prezydent Dulkiewicz.\n\nMagdalena Adamowicz: - Ta tablica upami\u0119tnia pozbawion\u0105 sensu i wyj\u0105tkowo okrutn\u0105 \u015bmier\u0107 Paw\u0142a Adamowicza, prezydenta miasta Gda\u0144ska, mojego ukochanego m\u0119\u017ca, wspania\u0142ego ojca naszych c\u00f3rek. Ta tablica upami\u0119tnia moment, w kt\u00f3rym z\u0142o zatriumfowa\u0142o. Moment, w kt\u00f3rym zgas\u0142y \u015bwiat\u0142a, zapad\u0142y cisza i przera\u017cenie. Moment, w kt\u00f3rym jeden n\u00f3\u017c mia\u0142 zabi\u0107 ca\u0142e dobro tamtego dnia.\n\n\u017bona \u015bp. prezydenta Adamowicza podkre\u015bla\u0142a, \u017ce to \"co sta\u0142o si\u0119 nast\u0119pnego dnia po \u015bmierci Paw\u0142a i dzieje si\u0119 teraz rok po tych tragicznych wydarzeniach, udowadnia, \u017ce z\u0142o nigdy nie wygrywa. \u017be dobro zawsze na koniec zwyci\u0119\u017ca\".\n\nDalszy ci\u0105g materia\u0142u pod wideo\n\n(KF)", "keywords": [], "meta_keywords": [""], "tags": [], "authors": ["Dziennikarz Onetu"], "publish_date": "Tue Jan 14 09:03:10 2020", "summary": "", "article_html": "", "meta_description": "W Gda\u0144sku odby\u0142a si\u0119 wczoraj uroczysto\u015b\u0107 ods\u0142oni\u0119cia tablicy ku pami\u0119ci prezydenta Paw\u0142a Adamowicza. Rok temu to w\u0142a\u015bnie w tym miejscu podczas fina\u0142u WO\u015aP prezydent zosta\u0142 \u015bmiertelnie ugodzony no\u017cem.", "meta_lang": "pl", "meta_favicon": "https://ocdn.eu/wiadomosciucs/favicons/favicon-16x16.png", "meta_data": {"viewport": "width=device-width, initial-scale=1.0, maximum-scale=1.0, user-scalable=no", "referrer": "unsafe-url", "DC.Identifier": "85a98dfd-55c3-4708-b61d-1ceefb74c9e6", "pkg-uuid": "85a98dfd-55c3-4708-b61d-1ceefb74c9e6", "detailType": "article", "serviceUuid": "b177a2c9-166f-4113-9b28-185bbe554807", "robots": "max-image-preview:large", "description": "W Gda\u0144sku odby\u0142a si\u0119 wczoraj uroczysto\u015b\u0107 ods\u0142oni\u0119cia tablicy ku pami\u0119ci prezydenta Paw\u0142a Adamowicza. Rok temu to w\u0142a\u015bnie w tym miejscu podczas fina\u0142u WO\u015aP prezydent zosta\u0142 \u015bmiertelnie ugodzony no\u017cem.", "og": {"title": "Ods\u0142oni\u0119to tablic\u0119 Paw\u0142a Adamowicza. Prezydent Dulkiewicz: ma to by\u0107 miejsce ku przestrodze", "description": "W Gda\u0144sku odby\u0142a si\u0119 wczoraj uroczysto\u015b\u0107 ods\u0142oni\u0119cia tablicy ku pami\u0119ci prezydenta Paw\u0142a Adamowicza. Rok temu to w\u0142a\u015bnie w tym miejscu podczas fina\u0142u WO\u015aP prezydent zosta\u0142 \u015bmiertelnie ugodzony no\u017cem.", "image": {"identifier": "https://ocdn.eu/pulscms-transforms/1/wD6k9kpTURBXy9jMjBhOWIxNDc2MWVhYmQwMjY1MzVlNWRiNjcxODRiOS5qcGeTlQMAzQIFzQLQzQGVkwmmYzJkZTY4BpMFzQSwzQJ23gABoTAB/tablica-ku-pamieci-prezydenta-adamowicza.jpg", "width": 1200, "height": 630, "type": "image/jpeg"}, "url": "https://wiadomosci.onet.pl/trojmiasto/gdanska-odslonieto-tablice-pawla-adamowicza/6hlvtew", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-14 09:03:10+0100"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "W Gda\u0144sku odby\u0142a si\u0119 wczoraj uroczysto\u015b\u0107 ods\u0142oni\u0119cia tablicy ku pami\u0119ci prezydenta Paw\u0142a Adamowicza. Rok temu to w\u0142a\u015bnie w tym miejscu podczas fina\u0142u WO\u015aP prezydent zosta\u0142 \u015bmiertelnie ugodzony no\u017cem.", "title": "Ods\u0142oni\u0119to tablic\u0119 Paw\u0142a Adamowicza. Prezydent Dulkiewicz: ma to by\u0107 miejsce ku przestrodze", "site": "OnetWiadomosci", "image": "https://ocdn.eu/pulscms-transforms/1/cl8ktkpTURBXy9jMjBhOWIxNDc2MWVhYmQwMjY1MzVlNWRiNjcxODRiOS5qcGeSlQMAzQIFzQLQzQGVkwXNBLDNAlg"}}, "canonical_link": "https://wiadomosci.onet.pl/trojmiasto/gdanska-odslonieto-tablice-pawla-adamowicza/6hlvtew"}