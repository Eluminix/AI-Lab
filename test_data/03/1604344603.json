{"source_url": "https://www.internethaber.com", "url": "https://www.internethaber.com/erdogan-ak-parti-myk-oncesinde-degerlendirmelerde-bulundu-video-galerisi-2101801.htm", "title": "Erdo\u011fan, AK Parti MYK \u00f6ncesinde de\u011ferlendirmelerde bulundu", "top_image": "https://img.internethaber.com/rcman/Cw1280h720q95gc/storage/files/images/2020/05/12/erdogan-yeni-DVi8_cover.jpg", "meta_img": "https://img.internethaber.com/rcman/Cw1280h720q95gc/storage/files/images/2020/05/12/erdogan-yeni-DVi8_cover.jpg", "images": ["https://img.internethaber.com/rcman/Cw175h115q95gc/storage/files/images/2020/05/12/sokak-kopekleri-7ejr_cover.jpg", "https://img.internethaber.com/rcman/Cw175h115q95gc/storage/files/images/2020/05/12/guzellik-merkezi-oUQ6_cover.jpg", "https://img.internethaber.com/rcman/Cw175h115q95gc/storage/files/images/2020/05/12/erdogan-1rSD_cover.jpg", "https://img.internethaber.com/rcman/Cw175h115q95gc/storage/files/images/2020/05/12/hasatne-WTsL_cover.jpg", "https://img.internethaber.com/rcman/Cw175h115q95gc/storage/files/images/2020/05/12/ciftlik-evinde-parti-yapan-emniyet-hDvH_cover.jpg", "https://img.internethaber.com/rcman/Cw175h115q95gc/storage/files/images/2020/05/12/teksidag-aEAk_cover.jpg", "https://img.internethaber.com/rcman/Cw175h115q95gc/storage/files/images/2020/05/12/depremle-sarsilan-elazig-muhtesem-d-uhsh_cover.jpg", "https://img.internethaber.com/rcman/Cw175h115q95gc/storage/files/images/2020/05/12/polis-2SNM_cover.jpg", "https://img.internethaber.com/rcman/Cw175h115q95gc/storage/files/images/2020/05/12/dogu-perincek-yeni-eUb9_cover.jpg", "https://mc.yandex.ru/watch/99860207", "https://img.internethaber.com/rcman/Cw1280h720q95gc/storage/files/images/2020/05/12/erdogan-yeni-DVi8_cover.jpg", "https://img.internethaber.com/rcman/Cw175h115q95gc/storage/files/images/2020/05/12/seda-akgul-K7FH_cover.jpg", "https://img.internethaber.com/rcman/Cw175h115q95gc/storage/files/images/2020/05/12/otomobil-3FU6_cover.jpg", "https://img.internethaber.com/rcman/Cw175h115q95gc/storage/files/images/2020/05/12/akaryakit-Osu8_cover.jpg"], "movies": [], "text": "Cumhurba\u015fkan\u0131 Recep Tayyip Erdo\u011fan, CHP'nin darbe imalar\u0131yla ilgili olarak ''Muhalefetin sinsi ayak oyunlar\u0131yla da u\u011fra\u015fmak zorunda kal\u0131yoruz. Meydan\u0131 bu fa\u015fist zihniyete b\u0131rakmayaca\u011f\u0131z.'' dedi.\n\nAK Parti Merkez Y\u00fcr\u00fctme Kurulu (MYK), T\u00fcrkiye Cumhurba\u015fkan\u0131 ve AK Parti Genel Ba\u015fkan\u0131 Recep Tayyip Erdo\u011fan ba\u015fkanl\u0131\u011f\u0131nda topland\u0131. Yeni tip koronavir\u00fcs (Kovid-19) salg\u0131n\u0131na kar\u015f\u0131 al\u0131nan tedbirler kapsam\u0131nda video konferans ile yap\u0131lan toplant\u0131, saat 15.15'te ba\u015flad\u0131.\n\n''Yeni ad\u0131mlar att\u0131k''\n\nErdo\u011fan, toplant\u0131 \u00f6ncesi yapt\u0131\u011f\u0131 a\u00e7\u0131klamada \u015fu ifadeleri kulland\u0131; \"\u015eehirleraras\u0131 giri\u015f \u00e7\u0131k\u0131\u015f yasa\u011f\u0131n\u0131 9 il i\u00e7in daha geni\u015flettik. \u00c7ay hasad\u0131 i\u00e7in izinden noterlerde normal \u00e7al\u0131\u015fmaya kadar yeni ad\u0131mlar att\u0131. 19 May\u0131s tatilinde herhangi olumsuzluk ya\u015famamak i\u00e7in 16-19 May\u0131s g\u00fcnlerinde 4 g\u00fcn s\u00fcreyle soka\u011fa \u00e7\u0131kma s\u0131n\u0131rlamas\u0131 getirdik.\n\n''K\u00f6k\u00fc kaz\u0131nmad\u0131\u011f\u0131 m\u00fcddet\u00e7e s\u00fcrekli teyakkuz halindeyiz''\n\nSalg\u0131nla m\u00fccadelemizi ba\u015far\u0131yla s\u00fcrd\u00fcr\u00fcyoruz. Yeni hasta say\u0131s\u0131, \u00f6l\u00fcm say\u0131s\u0131, yo\u011fun bak\u0131m ve solunum cihaz\u0131na ba\u011fl\u0131 hasta say\u0131s\u0131 bak\u0131m\u0131ndan olumlu bir \u00e7izgide ilerliyoruz. T\u00fcrkiye'de bu hastal\u0131\u011f\u0131n k\u00f6k\u00fc kaz\u0131nmad\u0131\u011f\u0131 m\u00fcddet\u00e7e s\u00fcrekli teyakkuz halinde bulunmay\u0131 s\u00fcrd\u00fcrmemiz \u015fartt\u0131r. Yeni normalle\u015fme ad\u0131mlar\u0131n\u0131 atmaya devam ediyoruz. Genel olarak halk\u0131n kurallara uydu\u011funu g\u00f6r\u00fcyoruz. Uzun bir s\u00fcre maske kullan\u0131m\u0131na dikkat etmemiz gerekir. AK Parti olarak bu ger\u00e7e\u011fi anlatmal\u0131, halk\u0131m\u0131z\u0131 psikolojik ve fiili olarak \u00f6n\u00fcm\u00fczdeki d\u00f6neme haz\u0131rlamay\u0131z.\n\n''Karanl\u0131k bir zihniyetle kar\u015f\u0131 kar\u015f\u0131yay\u0131z''\n\nB\u00f6yle bir d\u00f6nemde dahi darbe \u00e7\u0131\u011f\u0131rtkanl\u0131\u011f\u0131ndan sa\u011fl\u0131ktaki ve diplomasideki ba\u015far\u0131lar\u0131m\u0131z\u0131 g\u00f6lgelemeye \u00e7al\u0131\u015fmaya kadar her yola ba\u015fvuran karanl\u0131k bir zihniyetle kar\u015f\u0131 kar\u015f\u0131yay\u0131z. \u00dclke olarak salg\u0131ndan ter\u00f6rle m\u00fccadeleye s\u0131n\u0131r \u00f6tesi operasyonlardan ekonomik sald\u0131r\u0131lara kadar pek \u00e7ok cephede m\u00fccadelemizi s\u00fcrd\u00fcr\u00fcrken maalesef muhalefetin sinsi ayak oyunlar\u0131yla da u\u011fra\u015fmak zorunda kal\u0131yoruz.\n\nDarbe \u00e7\u0131\u011f\u0131rtkanl\u0131\u011f\u0131na ba\u015fvuran karanl\u0131k zihniyetle kar\u015f\u0131 kar\u015f\u0131yay\u0131z. Bu kesimin hamlelerini bo\u015fa \u00e7\u0131karmak AK Parti olarak bizim g\u00f6revimizdir. Bize zarar vermek i\u00e7in \u00fclkesine zarar vermeyi g\u00f6ze alabilecek bu fa\u015fist zihniyete meydan\u0131 b\u0131rakmayaca\u011f\u0131z.\n\n''Bo\u015f iftiralar''\n\nSalg\u0131n sonras\u0131, sadece k\u00fcresel siyasi ve ekonomik ili\u015fkiler de\u011fil, zihinler de yeniden yap\u0131lanma s\u00fcrecine girecektir. Salg\u0131n d\u00f6neminde ya\u015fananlar, sa\u011fl\u0131k alan\u0131nda yapt\u0131klar\u0131m\u0131z\u0131n \u00f6nemini ve at\u0131lan iftiralar\u0131n ne kadar bo\u015f oldu\u011funu g\u00f6stermi\u015ftir. Her alanda haz\u0131rl\u0131klar\u0131m\u0131z\u0131 yaparak, belki birka\u00e7 ay, belki birka\u00e7 y\u0131l sonra ba\u015flayacak bu tart\u0131\u015fma ve d\u00f6n\u00fc\u015f\u00fcm s\u00fcrecini en iyi \u015fekilde kar\u015f\u0131lamal\u0131y\u0131z. \u00d6n\u00fcm\u00fczdeki tarihi f\u0131rsat\u0131 de\u011ferlendirme konusunda buradaki heyete sizlere \u00e7ok \u00f6nemli g\u00f6revler d\u00fc\u015f\u00fcyor.", "keywords": [], "meta_keywords": ["Recep Tayyip Erdo\u011fan"], "tags": [], "authors": ["Saliha \u015eaziye A\u015f\u0131k"], "publish_date": "Tue May 12 16:10:00 2020", "summary": "", "article_html": "", "meta_description": "Cumhurba\u015fkan\u0131 Recep Tayyip Erdo\u011fan, CHP'nin darbe imalar\u0131yla ilgili olarak ''Muhalefetin sinsi ayak oyunlar\u0131yla da u\u011fra\u015fmak zorunda kal\u0131yoruz. Meydan\u0131 bu fa\u015fist zihniyete b\u0131rakmayaca\u011f\u0131z.'' dedi.", "meta_lang": "tr", "meta_favicon": "https://s.internethaber.com/assets/web/images/favicons/apple-icon-57x57.png", "meta_data": {"viewport": "width=device-width, initial-scale=1, shrink-to-fit=no", "apple-itunes-app": "app-id=366791984", "google-play-app": "app-id=com.mobilike.ihaber", "description": "Cumhurba\u015fkan\u0131 Recep Tayyip Erdo\u011fan, CHP'nin darbe imalar\u0131yla ilgili olarak ''Muhalefetin sinsi ayak oyunlar\u0131yla da u\u011fra\u015fmak zorunda kal\u0131yoruz. Meydan\u0131 bu fa\u015fist zihniyete b\u0131rakmayaca\u011f\u0131z.'' dedi.", "keywords": "Recep Tayyip Erdo\u011fan", "fb": {"pages": 100431406701471}, "og": {"title": "Erdo\u011fan, AK Parti MYK \u00f6ncesinde de\u011ferlendirmelerde bulundu", "type": "article", "url": "https://www.internethaber.com/erdogan-ak-parti-myk-oncesinde-degerlendirmelerde-bulundu-video-galerisi-2101801.htm", "description": "Cumhurba\u015fkan\u0131 Recep Tayyip Erdo\u011fan, CHP'nin darbe imalar\u0131yla ilgili olarak ''Muhalefetin sinsi ayak oyunlar\u0131yla da u\u011fra\u015fmak zorunda kal\u0131yoruz. Meydan\u0131 bu fa\u015fist zihniyete b\u0131rakmayaca\u011f\u0131z.'' dedi.", "image": {"identifier": "https://img.internethaber.com/rcman/Cw1280h720q95gc/storage/files/images/2020/05/12/erdogan-yeni-DVi8_cover.jpg", "alt": "Erdo\u011fan, AK Parti MYK \u00f6ncesinde de\u011ferlendirmelerde bulundu", "secure_url": "https://img.internethaber.com/rcman/Cw1280h720q95gc/storage/files/images/2020/05/12/erdogan-yeni-DVi8_cover.jpg", "width": 1280, "height": 720}, "site_name": "Internet Haber", "locale": "tr_TR", "video": {"identifier": "https://alt.internethaber.com/video-embed/2101801", "secure_url": "https://alt.internethaber.com/video-embed/2101801", "type": "video/mp4", "width": 640, "height": 360}}, "twitter": {"card": "summary_large_image", "site": "@internethaber", "creator": "@internethaber", "title": "Erdo\u011fan, AK Parti MYK \u00f6ncesinde de\u011ferlendirmelerde bulundu", "description": "Cumhurba\u015fkan\u0131 Recep Tayyip Erdo\u011fan, CHP'nin darbe imalar\u0131yla ilgili olarak ''Muhalefetin sinsi ayak oyunlar\u0131yla da u\u011fra\u015fmak zorunda kal\u0131yoruz. Meydan\u0131 bu fa\u015fist zihniyete b\u0131rakmayaca\u011f\u0131z.'' dedi.", "image": {"identifier": "https://img.internethaber.com/rcman/Cw1280h720q95gc/storage/files/images/2020/05/12/erdogan-yeni-DVi8_cover.jpg", "alt": "Erdo\u011fan, AK Parti MYK \u00f6ncesinde de\u011ferlendirmelerde bulundu"}, "url": "https://www.internethaber.com/erdogan-ak-parti-myk-oncesinde-degerlendirmelerde-bulundu-video-galerisi-2101801.htm", "domain": "https://www.internethaber.com"}, "article": {"published_time": "2020-05-12T16:10:00+03:00", "modified_time": "2020-05-12T16:26:01+03:00", "id": 2101801, "author": "Internet Haber", "publisher": "Internet Haber", "section": {"identifier": "POL\u0130T\u0130KA", "type": "Detail Page", "list": "POL\u0130T\u0130KA"}, "tag": "Recep Tayyip Erdo\u011fan", "content_tier": "free"}, "robots": "max-image-preview:large, max-video-preview:-1", "image": "https://img.internethaber.com/rcman/Cw1280h720q95gc/storage/files/images/2020/05/12/erdogan-yeni-DVi8_cover.jpg", "Classification": "News", "title": "Erdo\u011fan, AK Parti MYK \u00f6ncesinde de\u011ferlendirmelerde bulundu", "url": "https://www.internethaber.com/erdogan-ak-parti-myk-oncesinde-degerlendirmelerde-bulundu-video-galerisi-2101801.htm", "articleAuthor": "Saliha \u015eaziye A\u015f\u0131k", "datePublished": "2020-05-12T16:10:00+03:00", "dateModified": "2020-05-12T16:26:01+03:00", "dateCreated": "2020-05-12T16:10:00+03:00", "dateUpdated": "2020-05-12T16:26:01+03:00", "thumbnail_height": 100, "thumbnail_width": 100, "msapplication-TileColor": "#ffffff", "msapplication-TileImage": "https://s.internethaber.com/assets/web/images/favicons/ms-icon-144x144.png", "theme-color": "#ffffff", "google-site-verification": "cYME2p1fl9txcKkWJR5SZ3Rb3gbmWFGZhIbWRAgv8HU", "yandex-verification": "f49d5b3e572bb578"}, "canonical_link": "https://www.internethaber.com/erdogan-ak-parti-myk-oncesinde-degerlendirmelerde-bulundu-video-galerisi-2101801.htm"}