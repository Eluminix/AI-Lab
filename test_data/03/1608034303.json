{"source_url": "https://motoryzacja.interia.pl", "url": "https://motoryzacja.interia.pl/wiadomosci/producenci/news-fiat-wciaz-nie-wznawia-produkcji-a-inni-pracuja,nId,4497424", "title": "Fiat wci\u0105\u017c nie wznawia produkcji. A inni pracuj\u0105", "top_image": "https://i.iplsc.com/-/000A4C2WP5NS0NCQ-C461.jpg", "meta_img": "https://i.iplsc.com/-/000A4C2WP5NS0NCQ-C461.jpg", "images": ["https://motoryzacja.interia.pl/images/logoMotoryzacjaMedium.svg", "https://i.iplsc.com/-/000A4C2WP5NS0NCQ-C461.jpg", "https://i.iplsc.com/000L0KSWOU7FLQU3-C401.webp", "https://i.iplsc.com/000K5Y87HJAUDDPF-C401.webp", "https://i.iplsc.com/000L0KNBP7X4SMPQ-C401.webp", "https://i.iplsc.com/000A4C2WP5NS0NCQ-C322-F4.webp", "https://i.iplsc.com/000KO9SOX78K4XBU-C401.webp", "https://motoryzacja.interia.pl/images/logoInteriaGrayestMedium.svg", "https://i.iplsc.com/000L0MEHINRWBT7G-C401.webp", "https://i.iplsc.com/0009A6098CYXTC6T-C202-F4.webp", "https://i.iplsc.com/000JUBE6JR7Q5GXB-C401.webp", "https://i.iplsc.com/000L0MBTATC6VWWU-C401.webp", "https://i.iplsc.com/000KJR9Y1T3YNAJW-C401.webp"], "movies": [], "text": "Pocz\u0105tkowo zak\u0142adano, \u017ce zak\u0142ad wznowi produkcj\u0119 30 marca, po dwutygodniowej przerwie; p\u00f3\u017aniej czas trwania przerwy w produkcji kilkakrotnie przed\u0142u\u017cano.Jak podali przedstawiciele zak\u0142adu, pracownikom, kt\u00f3rzy w zwi\u0105zku z tymczasowym zawieszeniem produkcji nie b\u0119d\u0105 \u015bwiadczy\u0107 pracy, zostanie udzielony zaleg\u0142y urlop wypoczynkowy. W nast\u0119pnej kolejno\u015bci b\u0119dzie im zaproponowana mo\u017cliwo\u015b\u0107 skorzystania z urlopu bie\u017c\u0105cego lub innych wynikaj\u0105cych z przepis\u00f3w zwolnie\u0144 od pracy.\"W pozosta\u0142ych przypadkach - je\u017celi pracownik by\u0142 got\u00f3w do wykonywania pracy - przys\u0142ugiwa\u0107 b\u0119dzie wynagrodzenie za czas przestoju\" - napisano w komunikacie FCA Poland w Tychach.W dniach zawieszenia dzia\u0142alno\u015bci produkcyjnej w fabryce pracuje wy\u0142\u0105cznie niezb\u0119dny personel wskazany przez bezpo\u015brednich prze\u0142o\u017conych. \"Personel ten pracowa\u0107 b\u0119dzie w ca\u0142kowitym poszanowaniu norm oraz rozporz\u0105dze\u0144 rz\u0105dowych, stosuj\u0105c r\u00f3wnocze\u015bnie wszelkie \u015brodki bezpiecze\u0144stwa i higieny wdro\u017cone od samego pocz\u0105tku wybuchu pandemii wirusa Sars-CoV-2\" - zapewnia sp\u00f3\u0142ka.Przed przestojem fabryka w Tychach wytwarza\u0142a dziennie \u015brednio 1040 samochod\u00f3w - ponad dwumiesi\u0119czny przest\u00f3j oznacza ubytek w produkcji rz\u0119du blisko 50 tysi\u0119cy aut.Pocz\u0105tkowo zak\u0142ad w Tychach - na podstawie zarz\u0105dzenia dyrekcji - mia\u0142 wstrzyma\u0107 prac\u0119 jedynie 16 i 17 marca w celu przeprowadzenia w fabryce kompleksowej dezynfekcji; za\u0142oga mia\u0142a p\u00f3j\u015b\u0107 g\u0142\u00f3wnie na urlop. 16 marca zapad\u0142a jednak decyzja na szczeblu koncernu o wprowadzeniu d\u0142u\u017cszego przestoju w wi\u0119kszo\u015bci europejskich zak\u0142ad\u00f3w. Potem okres zawieszenia produkcji kilkakrotnie przed\u0142u\u017cono; poprzednie przed\u0142u\u017cenie obowi\u0105zywa\u0142o do 17 maja.W marcu br. przedstawiciele Grupy FCA wskazywali, \u017ce zawieszenie produkcji jest cz\u0119\u015bci\u0105 dzia\u0142a\u0144 zwi\u0105zanych z epidemi\u0105 koronawirusa COVID-19, a przy tym reakcj\u0105 na zwi\u0105zane z ni\u0105 zak\u0142\u00f3cenia popytu, co - jak podano w komunikacie - wymaga tak\u017ce optymalizacji poda\u017cy. Grupa zadeklarowa\u0142a wsp\u00f3\u0142prac\u0119 ze swoimi dostawcami i partnerami biznesowymi, aby przygotowa\u0107 si\u0119 do nadrobienia ubytk\u00f3w w produkcji, gdy sytuacja na rynku ustabilizuje si\u0119 i popyt powr\u00f3ci do oczekiwanego poziomu.Tyska fabryka FCA, w kt\u00f3rej produkcji dominuje wytwarzany tu od blisko 13 lat Fiat 500, w ub. roku wyprodukowa\u0142a w sumie 263 tys. 176 samochod\u00f3w, wobec 259 tys. 448 w roku 2018 (3728 aut wi\u0119cej ni\u017c rok wcze\u015bniej). Sp\u00f3\u0142ka FCA Poland, do kt\u00f3rej nale\u017cy fabryka w Tychach, to najwi\u0119ksza z 13 sp\u00f3\u0142ek Grupy Fiat Chrysler Automobiles w Polsce, a jej tyski zak\u0142ad nale\u017cy do grona najnowocze\u015bniejszych fabryk samochodowych na \u015bwiecie. Zak\u0142ad zatrudnia ok. 2,2 tys. pracownik\u00f3w.Na terenie tyskiej fabryki FCA dzia\u0142a tak\u017ce wiele firm kooperuj\u0105cych, kt\u00f3re wstrzyma\u0142y lub ograniczy\u0142y produkcj\u0119 w \u015blad za decyzj\u0105 swojego partnera.W ostatnich dw\u00f3ch miesi\u0105cach produkcj\u0119 zawiesi\u0142o lub powa\u017cnie ograniczy\u0142o tak\u017ce wiele firm motoryzacyjnych dzia\u0142aj\u0105cych w Katowickiej Specjalnej Strefie Ekonomicznej, m.in. fabryki Grupy PSA w Gliwicach (gdzie produkowany jest Opel Astra) i Tychach (wytw\u00f3rca silnik\u00f3w), a tak\u017ce dzia\u0142aj\u0105ca w Bielsku-Bia\u0142ej i Sosnowcu firma Marelli. Fabryka silnik\u00f3w Opla w Tychach ma wznowi\u0107 produkcj\u0119 w najbli\u017cszy poniedzia\u0142ek; terminu wznowienia pracy przez gliwick\u0105 fabryk\u0119 samochod\u00f3w Opla dot\u0105d nie podano.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "\u200bZatrudniaj\u0105ca ok. 2,2 tys. os\u00f3b fabryka Fiat Chrysler Automobiles (FCA) w Tychach, kt\u00f3ra od po\u0142owy marca nie produkuje samochod\u00f3w z powodu pandemii", "meta_lang": "pl", "meta_favicon": "/images/app-icons/motoryzacja-app-icon-48x48.png", "meta_data": {"viewport": "initial-scale=1,maximum-scale=1,width=device-width,user-scalable=no", "og": {"title": "Fabryki na ca\u0142ym \u015bwiecie wznawiaj\u0105 produkcj\u0119. A co z polsk\u0105?", "description": "\u200bZatrudniaj\u0105ca ok. 2,2 tys. os\u00f3b fabryka Fiat Chrysler Automobiles (FCA) w Tychach, kt\u00f3ra od po\u0142owy marca nie produkuje samochod\u00f3w z powodu pandemii", "type": "article", "url": "https://motoryzacja.interia.pl/wiadomosci/news-fiat-wciaz-nie-wznawia-produkcji-a-inni-pracuja,nId,4497424", "image": {"identifier": "https://i.iplsc.com/-/000A4C2WP5NS0NCQ-C461.jpg", "alt": "Fabryki na ca\u0142ym \u015bwiecie wznawiaj\u0105 produkcj\u0119. A co z polsk\u0105?", "width": 1280, "height": 674}, "locale": "pl_PL"}, "twitter": {"card": "summary_large_image", "title": "Fiat wci\u0105\u017c nie wznawia produkcji. A inni pracuj\u0105", "description": "\u200bZatrudniaj\u0105ca ok. 2,2 tys. os\u00f3b fabryka Fiat Chrysler Automobiles (FCA) w Tychach, kt\u00f3ra od po\u0142owy marca nie produkuje samochod\u00f3w z powodu pandemii koronawirusa, przed\u0142u\u017cy\u0142a okres", "image": {"identifier": "https://i.iplsc.com/-/000A4C2WP5NS0NCQ-C461.webp", "alt": "Fabryki na ca\u0142ym \u015bwiecie wznawiaj\u0105 produkcj\u0119. A co z polsk\u0105?"}, "site": "https://x.com/motointeria"}, "dc.language": "PL", "dc.source": "https://motoryzacja.interia.pl", "dc.publisher": "https://interia.pl", "dc.rights": "https://motoryzacja.interia.pl, wszelkie prawa zastrze\u017cone", "geo.region": "PL-MA", "geo.placename": "Krak\u00f3w", "geo.position": "50.0647;19.9450", "description": "\u200bZatrudniaj\u0105ca ok. 2,2 tys. os\u00f3b fabryka Fiat Chrysler Automobiles (FCA) w Tychach, kt\u00f3ra od po\u0142owy marca nie produkuje samochod\u00f3w z powodu pandemii", "theme-color": "#202426", "robots": "index,follow,max-snippet:-1,max-image-preview:large", "next-head-count": 52}, "canonical_link": "https://motoryzacja.interia.pl/wiadomosci/news-fiat-wciaz-nie-wznawia-produkcji-a-inni-pracuja,nId,4497424"}