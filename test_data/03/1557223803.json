{"source_url": "https://www.birgun.net", "url": "https://www.birgun.net/haber/ticaret-bakanligi-ndan-cesme-ye-gelen-italyan-gemisiyle-ilgili-aciklama-292996", "title": "Ticaret Bakanl\u0131\u011f\u0131'ndan \u00c7e\u015fme'ye gelen \u0130talyan gemisiyle ilgili a\u00e7\u0131klama", "top_image": "https://static.birgun.net/resim/haber-detay-resim/2020/03/24/ticaret-bakanligi-ndan-cesme-ye-gelen-italyan-gemisiyle-ilgili-aciklama-705131-5.jpg", "meta_img": "https://static.birgun.net/resim/haber-detay-resim/2020/03/24/ticaret-bakanligi-ndan-cesme-ye-gelen-italyan-gemisiyle-ilgili-aciklama-705131-5.jpg", "images": ["https://static.birgun.net/images/abone_banner_light.jpg", "https://www.birgun.net/assets/images/birgun-tv-light.png", "https://static.birgun.net/resim/haber-liste-resim/2020/03/24/aile-bakanligi-sosyal-yardimlasma-ve-dayanisma-vakiflarina-aktardiklari-kaynagi-180-milyon-liraya-cikardi-705123-6.jpg", "https://static.birgun.net/resim/haber-detay-resim/2020/03/24/ticaret-bakanligi-ndan-cesme-ye-gelen-italyan-gemisiyle-ilgili-aciklama-705131-5.jpg", "https://www.birgun.net/assets/images/telegram.png", "https://www.birgun.net/assets/images/google-play.png", "https://www.birgun.net/assets/images/birgun-tv-dark.png", "https://mc.yandex.ru/watch/99239568", "https://www.birgun.net/assets/images/birgun-pazar-dark.png", "https://static.birgun.net/images/abone_banner_dark.jpg", "https://www.birgun.net/assets/images/facebook.png", "https://www.birgun.net/assets/images/birgun-logo-light.png", "https://www.birgun.net/assets/images/x_w.png", "https://www.birgun.net/assets/images/birgun-kitap-light.png", "https://www.birgun.net/assets/images/whatsapp.png", "https://www.birgun.net/assets/images/birgun-kitap-dark.png", "https://www.birgun.net/assets/images/google_news.png", "https://www.birgun.net/assets/images/bluesky.png", "https://www.birgun.net/assets/images/birgun-pazar-light.png", "https://www.birgun.net/assets/images/x.png", "https://www.birgun.net/assets/images/birgun-logo-dark.png", "https://www.birgun.net/assets/images/linkedin.png", "https://www.birgun.net/assets/images/apple-store.png"], "movies": [], "text": "Ticaret Bakanl\u0131\u011f\u0131'ndan \u00c7e\u015fme'ye gelen \u0130talyan gemisiyle ilgili a\u00e7\u0131klama\n\n\u0130talya'dan \u00c7e\u015fme'ye bir geminin geldi\u011fi ve limanda koronavir\u00fcse ili\u015fkin herhangi bir \u00f6nlem al\u0131nmad\u0131\u011f\u0131 iddialar\u0131 \u00fczerine a\u00e7\u0131klama yapan Ticaret Bakanl\u0131\u011f\u0131, 28 \u015eubat'tan itibaren limana yolcu ve \u015fof\u00f6rlerin giri\u015finin durduruldu\u011funu ve gemi ve ara\u00e7lar\u0131n dezenfekte edildi\u011fini belirti.\n\nTicaret Bakanl\u0131\u011f\u0131'ndan yap\u0131lan a\u00e7\u0131klamada, \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fc'ne haftan\u0131n 3 g\u00fcn\u00fc 3 geminin \u00c7e\u015fme - \u0130talya/Trieste aras\u0131nda d\u00fczenli sefer yapt\u0131\u011f\u0131 belirtilerek, \"28 \u015eubat tarihinden itibaren yolcu ve \u015fof\u00f6rlerin giri\u015fleri durdurulmu\u015f, gelen gemiler yolcu ve \u015fof\u00f6r ta\u015f\u0131mas\u0131 yapmamaktad\u0131r. M\u00fcrettebat\u0131n gemiden \u00e7\u0131k\u0131\u015f\u0131na ve karada \u00e7al\u0131\u015fanlarla temas\u0131na kesinlikle izin verilmemekte ve gemi ve ara\u00e7lar dezenfekte edilmektedir\" ifadelerine yer verildi.\n\nCOVID-19'a ra\u011fmen t\u00fcm d\u00fcnyada oldu\u011fu gibi T\u00fcrkiye'de de ticaretin devam etti\u011fine i\u015faret edilen a\u00e7\u0131klamada, koronavir\u00fcse kar\u015f\u0131 al\u0131nan tedbirler kapsam\u0131nda Bakanl\u0131\u011f\u0131n g\u00fcmr\u00fcklerde, ilk g\u00fcnden itibaren hassasiyetle \u00e7al\u0131\u015fmalar\u0131n\u0131 s\u00fcrd\u00fcrd\u00fc\u011f\u00fcn\u00fcn alt\u0131 \u00e7izildi. Bu ba\u011flamda, ilk \u00f6nce \u0130ran ve Irak kap\u0131lar\u0131 kapat\u0131larak, t\u00fcm g\u00fcmr\u00fcklerde koruyucu tedbirler al\u0131nd\u0131\u011f\u0131 an\u0131msat\u0131ld\u0131.\n\nA\u00e7\u0131klamada, iddialara konu olan \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fc i\u00e7in de 31 Ocak'ta maske, eldiven ve dezenfektan temin edildi\u011fi, g\u00fcmr\u00fck i\u015flemlerinin s\u0131k\u0131 koruyucu tedbirler al\u0131nmak suretiyle y\u00fcr\u00fct\u00fclmeye devam etti\u011fi vurguland\u0131.\n\n\"M\u00dcRETTEBATIN GEM\u0130DEN \u00c7IKI\u015eINA \u0130Z\u0130N YOK\"\n\n\u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcne, pazar, sal\u0131 ve cuma g\u00fcnleri \u00c7e\u015fme - \u0130talya/Trieste aras\u0131nda 3 geminin d\u00fczenli sefer yapt\u0131\u011f\u0131 aktar\u0131lan a\u00e7\u0131klamada, '28 \u015eubat'tan itibaren yolcu ve \u015fof\u00f6rlerin giri\u015flerinin durduruldu\u011fu, gelen gemilerin yolcu ve \u015fof\u00f6r ta\u015f\u0131mas\u0131 yapmad\u0131\u011f\u0131' bildirildi.\n\nA\u00e7\u0131klamada, 'M\u00fcrettebat\u0131n gemiden \u00e7\u0131k\u0131\u015f\u0131na ve karada \u00e7al\u0131\u015fanlarla temas\u0131na kesinlikle izin verilmedi\u011fi' vurgulanarak, gemi ve ara\u00e7lar\u0131n dezenfekte edildi\u011fi belirtildi. Gemi yana\u015f\u0131nca kapaklar\u0131n\u0131n dezenfekte edildi\u011finin belirtildi\u011fi a\u00e7\u0131klamada, \u015funlar kaydedildi:\n\n\"Gemi yana\u015f\u0131nca kapaklar\u0131 dezenfekte edilmekte, koruyucu maske ve her t\u00fcrl\u00fc \u00f6nlem al\u0131nm\u0131\u015f olarak \u00f6zel \u00e7ekici ile dorseler al\u0131nmakta, \u00e7ekici ve gemiden \u00e7\u0131k\u0131\u015f yapan her dorse dezenfekte edilmektedir. Gemi tamamen bo\u015falt\u0131l\u0131nca da tekrar dezenfektasyon i\u015flemi yap\u0131larak y\u00fckleme ba\u015flat\u0131lmaktad\u0131r. Liman g\u00fcmr\u00fckl\u00fc sahas\u0131na, gemi ile gelen dorseleri almak i\u00e7in giri\u015f yapmak isteyen s\u00fcr\u00fcc\u00fclerin 14 g\u00fcn i\u00e7inde yurt d\u0131\u015f\u0131ndan \u00fclkemize giri\u015f yap\u0131p yapmad\u0131klar\u0131 Emniyet Genel M\u00fcd\u00fcrl\u00fc\u011f\u00fc Veri Taban\u0131ndan sorgulanmakta, uygun olanlar limana al\u0131nmaktad\u0131r. Sistem \u00fczerinde yap\u0131lan ara\u015ft\u0131rmada uygun olmad\u0131\u011f\u0131 tespit edilenler hakk\u0131nda ise karantina yetkililerine bilgi verilmek suretiyle i\u015flem yap\u0131lmakta ve uygulama hassasiyetle takip edilmektedir. \u00d6te yandan Liman \u0130\u015fletmesi g\u00fcvenli\u011fince, limana giren t\u00fcm saha \u00e7al\u0131\u015fanlar\u0131n\u0131n g\u00fcnl\u00fck ate\u015f \u00f6l\u00e7\u00fcm\u00fc de yap\u0131lmaktad\u0131r.\"\n\n\u0130ddialara konu olan 'U15 RO-RO' gemisinin, 17 Mart'ta \u0130talya Trieste liman\u0131ndan hareket etti\u011fi 20 Mart'ta \u00c7e\u015fme liman\u0131na yana\u015ft\u0131\u011f\u0131 belirtilen a\u00e7\u0131klamada, geminin limana yana\u015fmas\u0131ndan \u00f6nce t\u00fcm saha ve gemi kapaklar\u0131n\u0131n steril edilmek \u00fczere ila\u00e7land\u0131\u011f\u0131 vurguland\u0131.\n\nA\u00e7\u0131klamada, gemi ile herhangi bir yolcu ve s\u00fcr\u00fcc\u00fc gelmedi\u011fine, m\u00fcrettebat\u0131n da karaya \u00e7\u0131kmas\u0131na m\u00fcsaade edilmedi\u011fine i\u015faret edilerek, \u015fu ifadelere yer verildi:\n\n\"Bo\u015faltmay\u0131 yapacak kapal\u0131 kabinli \u00e7ekiciler de ila\u00e7lama i\u015flemine tabi tutulmu\u015f, i\u015flem esnas\u0131nda g\u00f6rev yapan personele y\u00f6nelik olarak da maske, eldiven ve di\u011fer koruyucu \u00f6nlemler hassasiyetle uygulanm\u0131\u015ft\u0131r. Karaya \u00e7\u0131kart\u0131lan her dorse ve ara\u00e7 ayr\u0131ca ila\u00e7lanm\u0131\u015ft\u0131r. Kargonun bo\u015falt\u0131lmas\u0131ndan sonra gemi tamamen ila\u00e7lanarak steril hale getirilmi\u015f, 21 Mart sabah 06.15\u2019te Trieste liman\u0131na hareket etmi\u015ftir. \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcnde, gemi limana yana\u015fmadan \u00f6nce 17 Mart'ta ate\u015fi tespit edilen 4 personel, Sa\u011fl\u0131k Bakanl\u0131\u011f\u0131 T\u00fcrkiye Hudut ve Sahiller Sa\u011fl\u0131k Genel M\u00fcd\u00fcrl\u00fc\u011f\u00fc \u00c7e\u015fme Sahil Sa\u011fl\u0131k Denetleme Merkezince hastaneye sevk edilmi\u015f, yap\u0131lan test sonucunda 19 Mart tarihinde bir personelimizde vir\u00fcs tespit edilmi\u015ftir. Di\u011fer 3 personelin ilk testleri negatif \u00e7\u0131km\u0131\u015f, hastanede g\u00f6zetim s\u00fcrecinde de yap\u0131lan ikinci testin de negatif \u00e7\u0131kmas\u0131 \u00fczerine, evde izolasyon sa\u011flanacak \u015fekilde taburcu edilmi\u015ftir. Test yap\u0131lan personelimizle yak\u0131n temas olas\u0131l\u0131\u011f\u0131 olan 45 ki\u015fiye \u00f6ncelikle karantina uygulanmas\u0131 karar\u0131 verilmi\u015ftir.\"\n\nA\u00e7\u0131klamada, t\u00fcm a\u015famalarda, Halk Sa\u011fl\u0131\u011f\u0131 M\u00fcd\u00fcrl\u00fc\u011f\u00fc'n\u00fcn talimatlar\u0131 ve bilgilendirmeleri do\u011frultusunda hareket edildi\u011fi belirtilerek, b\u00f6lgeden, farkl\u0131 g\u00fcmr\u00fck idarelerinden yeni g\u00f6revlendirmeler yap\u0131ld\u0131\u011f\u0131, g\u00fcmr\u00fck i\u015f ve i\u015flemlerinde herhangi bir aksamaya sebebiyet verilmemesini teminen t\u00fcm \u00f6nlem ve tedbirlerin al\u0131nd\u0131\u011f\u0131 bildirildi.\n\nHalk\u0131n ve g\u00fcmr\u00fck personelinin sa\u011fl\u0131\u011f\u0131n\u0131n korunmas\u0131 noktas\u0131nda h\u00fck\u00fcmet taraf\u0131ndan al\u0131nan t\u00fcm \u00f6nlemlerin vakit kaybetmeksizin uyguland\u0131\u011f\u0131 vurgulanan a\u00e7\u0131klamada, di\u011fer taraftan toplumsal ihtiya\u00e7lar\u0131n temini ve tedarik zincirinin s\u00fcrd\u00fcr\u00fclebilirli\u011finin sa\u011flanmas\u0131 noktas\u0131nda kilit \u00f6neme sahip olan g\u00fcmr\u00fcklerde ticaretin aksamadan devam\u0131 i\u00e7in de faaliyetlerin s\u00fcrd\u00fc\u011f\u00fc kaydedildi.\n\nNE OLMU\u015eTU?\n\n\u00c7e\u015fme Belediye Ba\u015fkan\u0131 Ekrem Oran'\u0131n, 19 Mart g\u00fcn\u00fc limanda g\u00f6revli bir g\u00fcmr\u00fck memurunda koronavir\u00fcs tespit edildi\u011fi ancak koronavir\u00fcse ili\u015fkin herhangi bir \u00f6nlem al\u0131nmad\u0131\u011f\u0131 iddia edilmi\u015fti.\n\nS\u00f6zc\u00fc'den G\u00f6kmen Ulu'nun haberine g\u00f6re, ya\u015fanan koronavir\u00fcs vakas\u0131 \u00fczerine limana bir geminin daha geldi\u011finin a\u00e7\u0131klanmas\u0131 \u00fczerine b\u00f6lgeye giden CHP \u0130zmir Milletvekili Mahir Polat, salg\u0131n\u0131na kar\u015f\u0131 limanda hi\u00e7bir \u00f6nlemin al\u0131nmad\u0131\u011f\u0131n\u0131 \u00f6ne s\u00fcrerek \"\u0130talya\u2019n\u0131n cehenneminden \u00e7\u0131k\u0131p gelen bir gemiyi \u00c7e\u015fme\u2019ye getirerek, insan hayat\u0131 ve sa\u011fl\u0131\u011f\u0131n\u0131n ticaret ile takas edilmesi, yar\u0131nlara kar\u015f\u0131 en b\u00fcy\u00fck utanc\u0131m\u0131z olacakt\u0131r\" ifadelerini kullanm\u0131\u015ft\u0131.\n\nAA", "keywords": [], "meta_keywords": ["\u00e7e\u015fme", "a\u00e7\u0131klama", "belirti", "\u00e7ekici", "ate\u015f", "ara\u00e7", "belediye", "chp", "gemi", "iran", "aa"], "tags": [], "authors": ["Haber Merkezi"], "publish_date": null, "summary": "", "article_html": "", "meta_description": "Ticaret Bakanl\u0131\u011f\u0131: \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcne pazar, sal\u0131 ve cuma g\u00fcnleri 3 gemi, \u00c7e\u015fme - \u0130talya/Trieste aras\u0131nda d\u00fczenli sefer yapmaktad\u0131r. 28 \u015eubat tarihinden itibaren yolcu ve \u015fof\u00f6rlerin giri\u015fleri durdurulmu\u015f, gelen gemiler yolcu ve \u015fof\u00f6r ta\u015f\u0131mas\u0131 yapmamaktad\u0131r", "meta_lang": "tr", "meta_favicon": "/assets/images/favicon-light.png", "meta_data": {"viewport": "width=device-width, initial-scale=1, shrink-to-fit=no", "title": "Ticaret Bakanl\u0131\u011f\u0131'ndan \u00c7e\u015fme'ye gelen \u0130talyan gemisiyle ilgili a\u00e7\u0131klama", "datePublished": "2020-03-24T11:36:00+03:00", "dateModified": "2020-03-24T11:41:54+03:00", "url": "https://www.birgun.net/haber/ticaret-bakanligi-ndan-cesme-ye-gelen-italyan-gemisiyle-ilgili-aciklama-292996", "og": {"description": "Ticaret Bakanl\u0131\u011f\u0131: \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcne pazar, sal\u0131 ve cuma g\u00fcnleri 3 gemi, \u00c7e\u015fme - \u0130talya/Trieste aras\u0131nda d\u00fczenli sefer yapmaktad\u0131r. 28 \u015eubat tarihinden itibaren yolcu ve \u015fof\u00f6rlerin giri\u015fleri durdurulmu\u015f, gelen gemiler yolcu ve \u015fof\u00f6r ta\u015f\u0131mas\u0131 yapmamaktad\u0131r", "title": "Ticaret Bakanl\u0131\u011f\u0131'ndan \u00c7e\u015fme'ye gelen \u0130talyan gemisiyle ilgili a\u00e7\u0131klama", "url": "https://www.birgun.net/haber/ticaret-bakanligi-ndan-cesme-ye-gelen-italyan-gemisiyle-ilgili-aciklama-292996", "image": "https://static.birgun.net/resim/haber-detay-resim/2020/03/24/ticaret-bakanligi-ndan-cesme-ye-gelen-italyan-gemisiyle-ilgili-aciklama-705131-5.jpg", "type": "website", "site_name": "birgun.net"}, "article": {"published": "2020-03-24T11:36:00+03:00"}, "articleSection": "news", "keywords": "\u00e7e\u015fme,a\u00e7\u0131klama,belirti,\u00e7ekici,ate\u015f,ara\u00e7,belediye,chp,gemi,iran,aa", "contentid": 292996, "twitter": {"url": "https://www.birgun.net/haber/ticaret-bakanligi-ndan-cesme-ye-gelen-italyan-gemisiyle-ilgili-aciklama-292996", "title": "Ticaret Bakanl\u0131\u011f\u0131'ndan \u00c7e\u015fme'ye gelen \u0130talyan gemisiyle ilgili a\u00e7\u0131klama", "description": "Ticaret Bakanl\u0131\u011f\u0131: \u00c7e\u015fme G\u00fcmr\u00fck M\u00fcd\u00fcrl\u00fc\u011f\u00fcne pazar, sal\u0131 ve cuma g\u00fcnleri 3 gemi, \u00c7e\u015fme - \u0130talya/Trieste aras\u0131nda d\u00fczenli sefer yapmaktad\u0131r. 28 \u015eubat tarihinden itibaren yolcu ve \u015fof\u00f6rlerin giri\u015fleri durdurulmu\u015f, gelen gemiler yolcu ve \u015fof\u00f6r ta\u015f\u0131mas\u0131 yapmamaktad\u0131r", "image": "https://static.birgun.net/resim/haber-detay-resim/2020/03/24/ticaret-bakanligi-ndan-cesme-ye-gelen-italyan-gemisiyle-ilgili-aciklama-705131-5.jpg", "card": "summary_large_image", "site": "@BirGun_Gazetesi", "domain": "https://www.birgun.net", "widgets": {"new-embed-design": "on", "csp": "on"}}, "pdate": 20200324, "utime": 20200324114154, "ptime": 20200324113600, "articleAuthor": "Haber Merkezi", "msapplication-starturl": "https://www.birgun.net", "content-language": "tr-TR", "robots": "all", "language": "Turkish", "rating": "General", "distribution": "global", "resource-type": "document", "doc-type": "white paper", "doc-class": "living document", "doc-rights": "public", "classification": "Consumers", "medium": "news", "audience": "all", "fb": {"pages": 119984304704521}, "application-name": "birgun.net", "revisit-after": "1 days"}, "canonical_link": "https://www.birgun.net/haber/ticaret-bakanligi-ndan-cesme-ye-gelen-italyan-gemisiyle-ilgili-aciklama-292996"}