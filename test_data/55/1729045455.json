{"source_url": "https://www.ilgiornale.it", "url": "https://www.ilgiornale.it/news/mondo/vendetta-trump-licenziati-funzionari-che-testimoniarono-1823535.html", "title": "La vendetta di Trump: licenziati funzionari che testimoniarono contro di lui", "top_image": "https://img.ilgcdn.com/sites/default/files/styles/social/public/foto/2020/02/08/1581149246-1574162873-1574162862-lapresse-20191105094427.jpg?_=1581149246", "meta_img": "https://img.ilgcdn.com/sites/default/files/styles/social/public/foto/2020/02/08/1581149246-1574162873-1574162862-lapresse-20191105094427.jpg?_=1581149246", "images": ["https://img.ilgcdn.com/sites/default/files/styles/lg/public/videos/thumbnails/1478878/thumbnail-1478878_0003.jpg?_=1747408929", "https://img.ilgcdn.com/sites/default/files/styles/md/public/foto/2025/05/15/1747300991-serie-1963-1964-spareggio-bologna-inter.jpg?_=1747300991", "https://img.ilgcdn.com/sites/default/files/styles/lg/public/videos/thumbnails/1478752/thumbnail-1478752_0001.jpg?_=1747395049", "https://www.ilgiornale.it/images/avatar-default.png?_cb=20210820-01", "https://img.ilgcdn.com/sites/default/files/styles/xl/public/foto/2020/02/08/1581149246-1574162873-1574162862-lapresse-20191105094427.jpg?_=1581149246", "https://img.ilgcdn.com/sites/default/files/styles/md/public/foto/2025/05/16/1747421869-ok-podio-17-maggio-25.jpg?_=1747421869", "https://img.ilgcdn.com/sites/default/files/styles/lg/public/videos/thumbnails/1478531/thumbnail-1478531_0001.jpg?_=1747341493", "https://www.ilgiornale.it/images/logo-slim.svg?_=20250514-01-037", "https://img.ilgcdn.com/sites/default/files/styles/md/public/foto/2025/04/22/1745329170-yoo-young-chul.jpg?_=1745329170", "https://sb.scorecardresearch.com/p?c1=2&c2=34027069&cv=4.4.0&cj=1", "https://img.ilgcdn.com/sites/default/files/styles/social/public/foto/2020/02/08/1581149246-1574162873-1574162862-lapresse-20191105094427.jpg?_=1581149246", "https://mediasetitalia01.wt-eu02.net/769396664005295/wt.pl?p=328,0", "https://img.ilgcdn.com/sites/default/files/styles/lg/public/videos/thumbnails/1478970/thumbnail-1478970_0001.jpg?_=1747419484", "https://img.ilgcdn.com/sites/default/files/styles/lg/public/videos/thumbnails/1478656/thumbnail-1478656_0003.jpg?_=1747382410", "https://img.ilgcdn.com/sites/default/files/styles/lg/public/videos/thumbnails/1478893/thumbnail-1478893_0002.jpg?_=1747411755", "https://img.ilgcdn.com/sites/default/files/styles/md/public/foto/2025/05/15/1747303289-ftg-ipa16675.jpg?_=1747303289", "https://img.ilgcdn.com/sites/default/files/styles/lg/public/videos/thumbnails/1478852/thumbnail-1478852_0003.jpg?_=1747407731", "https://img.ilgcdn.com/sites/default/files/styles/lg/public/videos/thumbnails/1478939/thumbnail-1478939_0002.jpg?_=1747416245"], "movies": [], "text": "Dopo la sua assoluzione nell\u2019ambito della procedura di impeachment, Donald Trump sembra avere dato inizio a una vera e propria \u201cvendetta\u201d contro alcuni funzionari pubblici che hanno testimoniato a suo sfavore durante la messa in stato d\u2019accusa.\n\nIl presidente americano, fa sapere il Guardian, ha infatti rimosso venerd\u00ec dal rispettivo incarico il tenente colonnello Alexander Vindman, membro del Consiglio per la Sicurezza nazionale in qualit\u00e0 di esperto di Ucraina.\n\nIl militare, che avrebbe dovuto abbandonare tale posizione governativa in estate, \u00e8 stato appunto, riferisce il quotidiano britannico citando il legale di Vindman, \u201cimprovvisamente licenziato\u201d e \u201cscortato\u201d fino all\u2019uscita della Casa Bianca.\n\nDurante il procedimento di impeachment promosso dai deputati democratici, il funzionario in questione, ricorda la testata, aveva rilasciato alla Camera dei rappresentanti delle dichiarazioni che evidenziavano le pressioni illegali del tycoon sul governo ucraino affinch\u00e9 Kiev avviasse delle indagini sul figlio di Joe Biden.\n\nIl funzionario aveva cos\u00ec accusato The Donald di avere, con il ricatto incriminato, danneggiato la politica estera di Washington e l\u2019immagine degli Usa agli occhi delle ex repubbliche sovietiche.\n\nDavid Pressman, avvocato del militare defenestrato, ha quindi usato parole molto dure, ripotate dal Guardian, per commentare venerd\u00ec l\u2019improvviso licenziamento di Vindman: \u201cIl mio assistito non ha fatto altro che obbedire agli ordini, rispettare il giuramento fatto quando \u00e8 stato convocato a testimoniare davanti ai parlamentari e servire il suo Paese. Poich\u00e9 Vindman ha fatto tutto questo, l\u2019uomo pi\u00f9 potente del mondo, con il sostegno di chi preferisce restare in silenzio, degli opportunisti e dei suoi complici, ha deciso di vendicarsi\u201d .\n\nIl legale ha poi tuonato: \u201cGli americani non hanno alcun dubbio sul motivo per cui questo servitore delle istituzioni \u00e8 stato estromesso, lasciando il Paese con un soldato in meno di servizio presso la Casa Bianca. Al tenente colonnello Vindman \u00e8 stato intimato di andarsene per avere detto la verit\u00e0\u201d .\n\nSempre venerd\u00ec, un\u2019ora dopo avere messo alla porta il militare scomodo, Trump ha licenziato, in quella che il giornale londinese definisce una vera e propria \u201cpurga\u201d , un altro funzionario governativo responsabile di avere testimoniato contro il magnate durante la messa in stato d\u2019accusa: l\u2019ambasciatore presso l\u2019Unione europea Gordon Sondland.\n\n\u00c8 stato lo stesso diplomatico, tramite un comunicato rilanciato dal Guardian, a dare la notizia della fine del suo mandato quale rappresentante a Bruxelles dell\u2019esecutivo federale: \u201cHo ricevuto oggi la comunicazione che il presidente ha inteso mettere fine con effetto immediato al mio incarico di ambasciatore degli Stati Uniti presso l\u2019Unione europea\u201d .\n\nNella sua testimonianza al Congresso al momento dell\u2019avvio dell\u2019impeachment contro l\u2019inquilino della Casa Bianca, Sondland, ricostruisce l\u2019organo di informazione d\u2019Oltremanica, aveva rivelato che il\n\nmagnate avrebbe congelato circa 400 milioni di aiuti americani all\u2019Ucraina per costringere le autorit\u00e0 del Paese slavo ad aprire un fascicolo in merito ai legami tra il figlio di Biden e la societ\u00e0 locale del gas Burisma.", "keywords": [], "meta_keywords": [""], "tags": ["Donald Trump", "impeachment"], "authors": ["Vittorio Feltri", "Francesco Giubilei", "Francesca Galici", "Adalberto Signore", "Redazione Web", "Luca Fazzo", "Michele Vanossi", "Gerry Freda", "Michel Dess\u00ec", "Andrea Indini"], "publish_date": "Sat Feb  8 08:19:19 2020", "summary": "", "article_html": "", "meta_description": "Entrambi i funzionari defenestrati avevano accusato Trump di ricattare il governo ucraino affinch\u00e9 Kiev avviasse delle indagini sul figlio di Biden", "meta_lang": "it", "meta_favicon": "/favicon.svg", "meta_data": {"viewport": "width=device-width, initial-scale=1.0", "robots": "index, max-snippet:-1, max-image-preview:large, max-video-preview:-1", "description": "Entrambi i funzionari defenestrati avevano accusato Trump di ricattare il governo ucraino affinch\u00e9 Kiev avviasse delle indagini sul figlio di Biden", "format-detection": "telephone=no", "og": {"type": "article", "locale": "it_IT", "url": "https://www.ilgiornale.it/news/mondo/vendetta-trump-licenziati-funzionari-che-testimoniarono-1823535.html", "title": "La vendetta di Trump: licenziati funzionari che testimoniarono contro di lui", "description": "Entrambi i funzionari defenestrati avevano accusato Trump di ricattare il governo ucraino affinch\u00e9 Kiev avviasse delle indagini sul figlio di Biden", "site_name": "ilGiornale.it", "image": {"identifier": "https://img.ilgcdn.com/sites/default/files/styles/social/public/foto/2020/02/08/1581149246-1574162873-1574162862-lapresse-20191105094427.jpg?_=1581149246", "width": 1200, "height": 900}}, "article": {"publisher": "https://www.facebook.com/ilGiornale", "published_time": "2020-02-08T08:19:19.0000000Z", "modified_time": "2024-11-14T11:00:03.0000000Z", "section": "Mondo", "tag": "Donald Trump"}, "twitter": {"card": "summary_large_image", "site": "@ilgiornale", "title": "La vendetta di Trump: licenziati funzionari che testimoniarono contro di lui", "description": "Entrambi i funzionari defenestrati avevano accusato Trump di ricattare il governo ucraino affinch\u00e9 Kiev avviasse delle indagini sul figlio di Biden", "image": "https://img.ilgcdn.com/sites/default/files/styles/social/public/foto/2020/02/08/1581149246-1574162873-1574162862-lapresse-20191105094427.jpg?_=1581149246"}}, "canonical_link": "https://www.ilgiornale.it/news/mondo/vendetta-trump-licenziati-funzionari-che-testimoniarono-1823535.html"}