{"source_url": "http://www.avantionline.it", "url": "http://www.avantionline.it/primarie-usa-bernie-sanders-vince-tra-i-residenti-allestero/", "title": "Primarie Usa: Bernie Sanders vince tra i residenti all\u2019estero", "top_image": "https://www.avantionline.it/magazine/wp-content/uploads/2022/03/avanti-icon-square@3x.png", "meta_img": "https://www.avantionline.it/magazine/wp-content/uploads/2022/03/avanti-icon-square@3x.png", "images": ["https://www.avantionline.it/magazine/wp-content/uploads/2025/05/Togliatti_comizio-214x140.jpg", "https://www.avantionline.it/magazine/wp-content/uploads/2025/05/cav-matt-214x140.jpg", "https://www.avantionline.it/magazine/wp-content/uploads/2023/05/erdogan-turchia-351x185.jpg", "https://www.avantionline.it/magazine/wp-content/uploads/2025/05/papa-leone-xiv-351x185.jpg", "https://www.avantionline.it/magazine/wp-content/uploads/2025/05/psi-banchetto-referendum-110x96.jpg", "https://avantionline.it/magazine/wp-content/uploads/2018/12/ANIMAZIONE-Avanti-NEW-LIV.gif", "https://secure.gravatar.com/avatar/50abae7d202bb9eab1215e7758b6d9f0?s=100&d=mm&r=g", "https://www.avantionline.it/magazine/wp-content/uploads/2025/05/giro-tappa-7-110x96.jpg", "https://www.avantionline.it/magazine/wp-content/uploads/2022/03/testata-avanti.png", "https://www.avantionline.it/magazine/wp-content/uploads/2025/05/9ac3d397-0475-41b7-8383-d4463494b257-110x96.jpeg", "https://www.avantionline.it/magazine/wp-content/uploads/2023/09/partigiani-resistenza-Quattrogiornate-Napoli-214x140.jpg", "https://www.avantionline.it/magazine/wp-content/uploads/2023/04/scuola-classe-studenti-351x185.jpg", "https://www.avantionline.it/magazine/wp-content/uploads/2022/06/Clausola-antifascista-bandiera-psi-110x96.jpg", "https://www.avantionline.it/magazine/wp-content/uploads/2022/03/avanti-icon-square@3x.png"], "movies": [], "text": "In settimana si sono svolte le primarie del partito democratico per i cittadini statunitensi residenti all\u2019estero. A sorpresa, Bernie Sanders si \u00e8 affermato contro il superfavorito Joe Biden.\n\nSanders, socialista e senatore del Vermont, ha ottenuto il 58% dei voti staccando Joe Biden che ha raccolto solo il 23% dei consensi tra i democratici che vivono fuori dai confini nazionali.\n\nIl senatore del Vermont conquista cos\u00ec nove delegati, mentre all\u2019ex vicepresidente nei due mandati di Barack Obama, vengono assegnati quattro delegati.\n\nTuttavia, si tratta di una piccola vittoria per Bernie Sanders che ha inanellato una serie di pesanti sconfitte che l\u2019hanno portato a pensare al ritiro dalla corsa per la candidatura democratica alla presidenza degli Stati Uniti.\n\nInfatti, il distacco in termini di delegati \u00e8 ampio e sembra quasi certa la nomination per Joe Biden che si \u00e8 affermato nettamente nel Super Tuesday e, in seguito, in Stati decisivi come la Florida.\n\nPer assicurarsi la nomination democratica servono 1991 delegati. A oggi, Biden pu\u00f2 contare su 1208 delegati contro gli 897 di Sanders.\n\nL\u2019ex numero due di Obama ha il sostegno della componente afroamericana, una sorta di voto di fiducia al politico pi\u00f9 vicino al primo presidente appartenente alla comunit\u00e0 nera degli Stati Uniti.\n\nInoltre, Joe Biden pu\u00f2 contare sul sostegno dell\u2019estabilishment del partito democratico e sul voto dei lavoratori delle fabbriche che, nelle scorse primarie del 2016, avevano sostenuto il programma socialista di Sanders e alle elezioni presidenziali hanno scelto Donald Trump, pur di non votare Hillary Clinton percepita come la rappresentante massima delle elit\u00e8s americane.\n\nDunque, crescono le pressioni affinch\u00e9 Bernie Sanders si ritiri, in tempo, dalla corsa delle primarie tanto pi\u00f9 con l\u2019irrompere dell\u2019emergenza Coronavirus.\n\nCon un ritiro anticipato, il senatore del Vermont potrebbe negoziare una rappresentanza qualificata nell\u2019ipotetica nuova amministrazione Biden e contribuire all\u2019unit\u00e0 del partito dell\u2019asinello, nella sfida contro il presidente in carica, Donald Trump.\n\nNon \u00e8 ancora stata presa una decisione ufficiale ma, al contrario, fonti dello staff di Sanders sostengono che la corsa del loro candidato proseguir\u00e0, nonostante la sconfitta sia ormai certa.\n\nTuttavia, \u00e8 molto meno certa, a causa dell\u2019emergenza coronavirus, la possibilit\u00e0 che si continuino a svolgere le rimanenti primarie.\n\nDiversi Stati chiamati alle urne nelle prossime settimane hanno gi\u00e0 rinviato l\u2019appuntamento elettorale, a partire dall\u2019Ohio.\n\nNegli scorsi giorni sono stati sospesi i comizi per le primarie e il dibattito televisivo tra i due candidati si \u00e8 svolto con tutte le precauzioni del caso.\n\nQueste elezioni primarie del partito democratico verranno ricordate come quelle svolte all\u2019inizio della pandemia di coronavirus che ha colpito tutto il mondo, compresi gli Stati Uniti d\u2019America che sono ormai il paese con il pi\u00f9 alto numero di contagiati.\n\nL\u2019emergenza sanitaria ed economica, com\u2019\u00e8 naturale, ha eclissato le elezioni primarie.\n\nNella lotta alla pandemia, sono state varate a tutti i livelli di governo, misure sempre pi\u00f9 stringenti, sino ad arrivare al sofferto lockdown per contrastare la diffusione del covid-19.\n\nPaolo D\u2019Aleo", "keywords": [], "meta_keywords": [""], "tags": ["Coronavirus", "Bernie Sanders.", "USA", "Joe Biden. Donald Trump"], "authors": ["Paolo D'Aleo", "Raffaele Romano", "Mirko Giudici", "Lorenzo Catania", "Angelo Santoro", "Enzo Maraio Luca Fanto", "Lettere Direttore", "Livio Valvano", "Marco Burchi"], "publish_date": "Fri Mar 27 17:36:12 2020", "summary": "", "article_html": "", "meta_description": "", "meta_lang": "it", "meta_favicon": "https://www.avantionline.it/magazine/wp-content/uploads/2022/03/avanti-icon-square@3x.png", "meta_data": {"viewport": "width=device-width, initial-scale=1", "facebook-domain-verification": "vukn12hhxu5vz6x61sz3bdj3hwai90", "robots": "max-snippet:-1, max-image-preview:large, max-video-preview:-1", "og": {"locale": "it_IT", "type": "article", "title": "Primarie Usa: Bernie Sanders vince tra i residenti all\u2019estero - Avanti", "description": "In settimana si sono svolte le primarie del partito democratico per i cittadini statunitensi residenti all\u2019estero. A sorpresa, Bernie Sanders si \u00e8 affermato contro il superfavorito Joe Biden. Sanders, socialista e senatore del Vermont, ha ottenuto il 58% dei voti staccando Joe Biden che ha raccolto solo il 23% dei consensi tra i democratici cheRead More", "url": "https://www.avantionline.it/primarie-usa-bernie-sanders-vince-tra-i-residenti-allestero/", "site_name": "Avanti", "updated_time": "2021-09-06T15:56:35+00:00"}, "article": {"publisher": "https://www.facebook.com/Avanti-online-281797875189719", "tag": "USA", "section": "Cronaca", "published_time": "2020-03-27T17:36:12+00:00", "modified_time": "2021-09-06T15:56:35+00:00"}, "twitter": {"card": "summary_large_image", "description": "In settimana si sono svolte le primarie del partito democratico per i cittadini statunitensi residenti all\u2019estero. A sorpresa, Bernie Sanders si \u00e8 affermato contro il superfavorito Joe Biden. Sanders, socialista e senatore del Vermont, ha ottenuto il 58% dei voti staccando Joe Biden che ha raccolto solo il 23% dei consensi tra i democratici cheRead More", "title": "Primarie Usa: Bernie Sanders vince tra i residenti all\u2019estero - Avanti"}, "generator": "WordPress 5.5"}, "canonical_link": "https://www.avantionline.it/primarie-usa-bernie-sanders-vince-tra-i-residenti-allestero/"}