{"source_url": "https://fakty.interia.pl", "url": "https://fakty.interia.pl/polska/news-duda-w-pucku-popelniono-przestepstwo,nId,4326519", "title": "Duda w Pucku. Pope\u0142niono przest\u0119pstwo?", "top_image": "https://i.iplsc.com/-/0009TWAJ5MOLVMJS-C461.jpg", "meta_img": "https://i.iplsc.com/-/0009TWAJ5MOLVMJS-C461.jpg", "images": ["https://i.iplsc.com/-/0009TWAJ5MOLVMJS-C461.jpg", "https://i.iplsc.com/000L0WC4ML2KNM4O-C401.webp", "https://i.iplsc.com/000KRQS9GSKJ0F4B-C401.webp", "https://i.iplsc.com/000L0WEZEH8ORRKK-C401.webp", "https://fakty.interia.pl/images/logoInteriaWydaMedium.svg", "https://i.iplsc.com/0009A6098CYXTC6T-C202-F4.webp", "https://fakty.interia.pl/images/logoWydarzeniaMedium.svg", "https://i.iplsc.com/000L0WJ4OM05RFUX-C401.webp", "https://i.iplsc.com/0009TWAJ5MOLVMJS-C322-F4.webp", "https://i.iplsc.com/000L0JDS4KHRCHFQ-C401.webp", "https://i.iplsc.com/000L0WJKI6B2EV9J-C401.webp", "https://i.iplsc.com/000L0WE9S7MKWX04-C401.webp", "https://i.iplsc.com/000L0WG58J3SRFTV-C401.webp"], "movies": [], "text": "Jak potwierdzi\u0142a PAP rzeczniczka prasowa Prokuratury Okr\u0119gowej w Gda\u0144sku Gra\u017cyna Wawryniuk, do gda\u0144skiej prokuratury trafi\u0142o kilka zawiadomie\u0144 od os\u00f3b prywatnych, kt\u00f3re ogl\u0105da\u0142y poniedzia\u0142kowe uroczysto\u015bci z udzia\u0142em Andrzeja Dudy w mediach.\n\n\"Dokumenty zosta\u0142y przekazane do Prokuratury Rejonowej w Pucku\" - powiedzia\u0142a PAP prokurator Wawryniuk.\n\nTeraz prokuratura podejmie czynno\u015bci sprawdzaj\u0105ce i ma 30 dni na decyzj\u0119 o ewentualnym wszcz\u0119ciu \u015bledztwa.\n\nW poniedzia\u0142ek na Wybrze\u017cu go\u015bci\u0142 prezydent Andrzej Duda, kt\u00f3ry bra\u0142 udzia\u0142 w uroczysto\u015bciach 100-lecia Za\u015blubin Polski z morzem. Prezydent by\u0142 w Pucku, W\u0142adys\u0142awowie i Wejherowie. Jedynie obchody we W\u0142adys\u0142awowie mia\u0142y spokojny przebieg. W Pucku i Wejherowie dosz\u0142o do incydent\u00f3w.\n\nAndrzej Duda zosta\u0142 przywitany w Pucku okrzykami: \"k\u0142amca\", \"b\u0119dziesz siedzia\u0142\", \"Trybuna\u0142 Stanu\", \"republika banasiowa\" i \"przesta\u0144 \u0142ga\u0107\". W trakcie przem\u00f3wienia g\u0142owy pa\u0144stwa s\u0142ycha\u0107 by\u0142o gwizdy. Andrzej Duda nie zareagowa\u0142 na nie w \u017caden spos\u00f3b. Wed\u0142ug niekt\u00f3rych medi\u00f3w w t\u0142umie mo\u017cna by\u0142o te\u017c us\u0142ysze\u0107 wulgarne okrzyki.\n\nTego samego dnia w Wejherowie prezydenta przywita\u0142a grupa protestuj\u0105cych z transparentami: \"wyPAD 2020\", \"Konstytucja\" oraz \"Andrzej Duda wstyd narodu\". Na nagraniach z przem\u00f3wienia g\u0142owy pa\u0144stwa by\u0142o s\u0142ycha\u0107 gwizdy.\n\nW czwartek pos\u0142owie PiS z\u0142o\u017cyli w Sejmie projekt uchwa\u0142y pot\u0119piaj\u0105cej \"grup\u0119 chuligan\u00f3w\", jak okre\u015blili protestuj\u0105cych w poniedzia\u0142ek 10 lutego podczas pa\u0144stwowych uroczysto\u015bci w Pucku i Wejherowie. Ich zachowanie nazwali \"barbarzy\u0144skim\" i wymierzonym w autorytet polskiego pa\u0144stwa.\n\nCyma\u0144ski o g\u0142osowaniu nad rekompensat\u0105 dla TVP: Zag\u0142osowa\u0142em jak zag\u0142osowa\u0142em i si\u0119 nie wstydz\u0119 RMF FM RMF", "keywords": [], "meta_keywords": [""], "tags": [], "authors": ["Adam War\u017cawa", "Rmf Fm"], "publish_date": null, "summary": "", "article_html": "", "meta_description": "Do gda\u0144skiej prokuratury trafi\u0142o kilka zawiadomie\u0144 w zwi\u0105zku z obra\u017caniem prezydenta Andrzeja Dudy podczas obchod\u00f3w 100-lecia Za\u015blubin Polski z morzem.", "meta_lang": "pl", "meta_favicon": "/images/app-icons/wydarzenia-app-icon-48x48.png", "meta_data": {"viewport": "initial-scale=1,maximum-scale=1,width=device-width,user-scalable=no", "og": {"title": "Incydent w Pucku. Zawiadomiono prokuratur\u0119", "description": "Do gda\u0144skiej prokuratury trafi\u0142o kilka zawiadomie\u0144 w zwi\u0105zku z obra\u017caniem prezydenta Andrzeja Dudy podczas obchod\u00f3w 100-lecia Za\u015blubin Polski z morzem.", "type": "article", "url": "https://wydarzenia.interia.pl/kraj/news-duda-w-pucku-popelniono-przestepstwo,nId,4326519", "image": {"identifier": "https://i.iplsc.com/-/0009TWAJ5MOLVMJS-C461.jpg", "alt": "Andrzej Duda przemawia na terenie Portu Rybackiego w Pucku", "width": 1280, "height": 674}, "locale": "pl_PL"}, "twitter": {"card": "summary_large_image", "title": "Duda w Pucku. Pope\u0142niono przest\u0119pstwo?", "description": "Do gda\u0144skiej prokuratury trafi\u0142o kilka zawiadomie\u0144 w zwi\u0105zku z obra\u017caniem prezydenta Andrzeja Dudy podczas obchod\u00f3w 100-lecia Za\u015blubin Polski z morzem. Pisma zosta\u0142y przekazane do prokuratury", "image": {"identifier": "https://i.iplsc.com/-/0009TWAJ5MOLVMJS-C461.webp", "alt": "Andrzej Duda przemawia na terenie Portu Rybackiego w Pucku"}, "site": "https://x.com/int_wydarzenia"}, "dc.language": "PL", "dc.source": "https://wydarzenia.interia.pl", "dc.publisher": "https://interia.pl", "dc.rights": "https://wydarzenia.interia.pl, wszelkie prawa zastrze\u017cone", "geo.region": "PL-MA", "geo.placename": "Krak\u00f3w", "geo.position": "50.0647;19.9450", "description": "Do gda\u0144skiej prokuratury trafi\u0142o kilka zawiadomie\u0144 w zwi\u0105zku z obra\u017caniem prezydenta Andrzeja Dudy podczas obchod\u00f3w 100-lecia Za\u015blubin Polski z morzem.", "theme-color": "#040a18", "robots": "index,follow,max-snippet:-1,max-image-preview:large", "next-head-count": 52}, "canonical_link": "https://wydarzenia.interia.pl/kraj/news-duda-w-pucku-popelniono-przestepstwo,nId,4326519"}