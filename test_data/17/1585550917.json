{"source_url": "https://www.lentelocale.it", "url": "https://www.lentelocale.it/home/menti-sentimenti-il-nuovo-brano-di-fabio-macagnino-la-musica-al-tempo-del-covid-19/", "title": "\u201cMenti sentimenti\u201d il nuovo brano di Fabio Macagnino. La musica al tempo del Covid-19", "top_image": "https://www.lentelocale.it/home/wp-content/uploads/2020/04/fabio-macagnino.jpg", "meta_img": "https://www.lentelocale.it/home/wp-content/uploads/2020/04/fabio-macagnino.jpg", "images": ["https://www.lentelocale.it/home/wp-content/uploads/2024/04/FioriMarrapodi-1.gif", "https://www.lentelocale.it/home/wp-content/uploads/2025/05/Spettocali-05-05-2024.webp", "https://www.lentelocale.it/home/wp-content/uploads/2024/04/FioriMarrapodi-3.gif", "https://www.lentelocale.it/home/wp-content/uploads/2020/04/fabio-macagnino.jpg", "data:image/gif;base64,R0lGODlhAQABAIAAAP///wAAACH5BAEAAAAALAAAAAABAAEAAAICRAEAOw==", "https://www.lentelocale.it/home/wp-content/uploads/2023/11/Circolo-Ippico.gif", "https://www.lentelocale.it/home/wp-content/uploads/2025/04/banner-full-23-04-2025.webp", "https://www.lentelocale.it/home/wp-content/uploads/2024/06/Banner-Pineta-19-06-2024.gif", "https://www.lentelocale.it/home/wp-content/uploads/2025/01/Albanese-29-01-2024.jpg", "https://www.lentelocale.it/home/wp-content/uploads/2024/04/FioriMarrapodi-2.gif", "https://www.lentelocale.it/home/wp-content/uploads/2024/06/Banner-CHK-19-06-2024.gif", "https://www.lentelocale.it/home/wp-content/uploads/2025/01/MC-Donalds-07-01-2025-scaled.webp", "https://www.lentelocale.it/home/wp-content/uploads/2023/03/logolente-2023.webp", "https://www.lentelocale.it/home/wp-content/uploads/2024/01/McDonalds_Siderno_2024_web.webp"], "movies": [], "text": "di Simona Ansani\n\nCi troviamo in un periodo alquanto drammatico che ha lasciato tutti smarriti, una situazione sanitaria ed economica senza precedenti, ma la forza della musica ha davvero un ruolo fondamentale, ed ecco che il nuovo brano di Fabio Macagnino \u00e8 una bella reunion di amici e musicisti, che al tempo del Covid \u2013 19 si danno appuntamento con i video per divertirsi tutti insieme e dare gioia.\n\n\u201cMenti sentimenti\u201d \u00e8 il titolo della nuova canzone, una ballata coinvolgente, che cerca di diffondere quella parte ancora buona dei sentimenti per dare la carica giusta nella quotidianit\u00e0.\n\nFabio, posso azzardare che questo brano sia stato scritto da te proprio in questo periodo o \u00e8 un testo che per pu\u00f2 essere contestualizzato e adattato al nuovo oggi che stiamo vivendo?\n\nIl brano non l\u2019ho scritto in questo periodo. E\u2019 una canzone che avevo deciso di inserire nel mio nuovo cd e mentre eravamo in studio di registrazione, insieme a Mujura, siamo stati sorpresi dagli eventi. Ci \u00e8 venuta l\u2019idea di pubblicarlo adesso, perch\u00e9 il testo si presta, secondo me, ad essere contestualizzato rispetto alla situazione che stiamo vivendo.\n\nUna reunion di amici e artisti, come Mujura e Loccisano e poi nel video si vedono anche bimbi che ballano sorridenti, diciamo che la tecnologia ci permette di stare vicini pur essendo lontani. Usando le parole del testo \u201cnon cesti mancu luntananza ca l\u2019amori nostru crisci \u201c.\n\nProprio quello che intendo, quando dico che ci siamo accorti, che la canzone era contestualizzata. A contribuire all\u2019adattamento a questo periodo \u00e8 il video. Si tratta di un clip partecipativo. La canzone ha come tema di fondo, l\u2019amore nonostante la distanza; il parallelo con la situazione attuale \u00e8 stato fatto rapidamente. Cos\u00ec \u00e8 stato chiesto a tutti coloro che lo desiderassero, di filmarsi con il proprio telefono. Molti si sono prestati al gioco (dall\u2019Italia, Francia, Germania, Stati Uniti). Non \u00e8 stato facile fare il montaggio, ma credo che il video maker (Julien Macagnino), abbia fatto un ottimo lavoro.\n\nQuesto brano far\u00e0 parte di un progetto discografico del tuo prossimo cd?\n\nSi. Come scrivo sopra, sto registrando il nuovo cd, con la produzione artistica di Mujura e la produzione esecutiva di Sveva Edizioni.\n\nNon possiamo azzardare ancora una fase temporale dove tutto possa tornare alla normalit\u00e0, e le difficolt\u00e0 di voi cantautori, cantanti e musicisti, dove il contatto con il pubblico \u00e8 d\u2019obbligo, come stai vivendo questo periodo?\n\nQuesta, per me \u00e8 ancora una fase di scrittura, produzione. Sarei comunque rimasto chiuso in casa. Il problema si accentuer\u00e0, se non sar\u00e0 possibile eseguire concerti. Considera che io faccio musica esclusivamente per questo motivo: la convivialit\u00e0. Nel frattempo cerchiamo di compensare altrimenti: sfruttiamo la tecnologia, internet, insomma, non si pu\u00f2 chiedere a dei musicisti di non suonare, di non esprimersi; chi lo fa sui balconi, chi con home concerts, chi resta pi\u00f9 in disparte, in attesa; ognuno sceglie un proprio modo di comunicare.\n\nFabio qual e\u2019 il primo ricordo che ti viene in mente chiudendo gli occhi ascoltando \u201cMenti sentimenti\u201d e cosa ti auspichi per il futuro sia dal punto di vista musicale che personale?\n\nPenso a dove \u00e8 nata la prima idea musicale di questa canzone: vivevo in una casetta in affitto sulla spiaggia. Scrissi questa canzone, perch\u00e9 stavo vivendo un rinascita. Ecco, mi auguro di poter vivere continue rinascite personali e musicali: per me, i due aspetti coincidono.", "keywords": [], "meta_keywords": [""], "tags": ["intervista con Macagnino", "Menti Sentimenti il nuovo brano", "Fabio Macagnino"], "authors": [], "publish_date": "Wed Apr 22 12:13:54 2020", "summary": "", "article_html": "", "meta_description": "", "meta_lang": "it", "meta_favicon": "", "meta_data": {"viewport": "width=device-width, initial-scale=1, user-scalable=yes", "og": {"type": "article", "title": "\"Menti sentimenti\" il nuovo brano di Fabio Macagnino. La musica al tempo del Covid-19 - Lente Locale", "site_name": "Lente Locale", "description": "di Simona Ansani Ci troviamo in un periodo alquanto drammatico che ha lasciato tutti smarriti, una situazione sanitaria ed economica", "url": "https://www.lentelocale.it/home/menti-sentimenti-il-nuovo-brano-di-fabio-macagnino-la-musica-al-tempo-del-covid-19/", "locale": "it_IT", "image": {"identifier": "https://www.lentelocale.it/home/wp-content/uploads/2020/04/fabio-macagnino.jpg", "secure_url": "https://www.lentelocale.it/home/wp-content/uploads/2020/04/fabio-macagnino.jpg", "width": 1140, "height": 523, "alt": "\u201cMenti sentimenti\u201d il nuovo brano di Fabio Macagnino. La musica al tempo del Covid-19", "type": "image/jpeg"}, "updated_time": "2020-04-22T12:27:37+02:00"}, "article": {"published_time": "2020-04-22T12:13:54+02:00", "modified_time": "2020-04-22T12:27:37+02:00", "section": "Arte e Cultura", "tag": "Menti Sentimenti il nuovo brano", "publisher": "https://www.facebook.com/Lente-Locale-503145383108286/timeline/"}, "twitter": {"card": "summary_large_image", "title": "\"Menti sentimenti\" il nuovo brano di Fabio Macagnino. La musica al tempo del Covid-19 - Lente Locale", "description": "di Simona Ansani Ci troviamo in un periodo alquanto drammatico che ha lasciato tutti smarriti, una situazione sanitaria ed economica", "url": "https://www.lentelocale.it/home/menti-sentimenti-il-nuovo-brano-di-fabio-macagnino-la-musica-al-tempo-del-covid-19/", "image": "https://www.lentelocale.it/home/wp-content/uploads/2020/04/fabio-macagnino.jpg", "site": "@lentelocale", "creator": "@lentelocale", "label1": "Scritto da", "data1": "Simona Ansani", "label2": "Tempo di lettura", "data2": "2 minuti"}, "robots": "index, follow, max-snippet:-1, max-video-preview:-1, max-image-preview:large", "generator": "Elementor 3.22.3; features: e_optimized_assets_loading, e_optimized_css_loading, additional_custom_breakpoints; settings: css_print_method-external, google_font-enabled, font_display-swap"}, "canonical_link": "https://www.lentelocale.it/home/menti-sentimenti-il-nuovo-brano-di-fabio-macagnino-la-musica-al-tempo-del-covid-19/"}