{"source_url": "https://trybuna.info", "url": "https://trybuna.info/polska/marnotrawstwo-tvp/", "title": "Marnotrawstwo TVP", "top_image": "https://trybuna.info/wp-content/uploads/2021/08/trybunna-logo.png", "meta_img": "https://trybuna.info/wp-content/uploads/2021/08/trybunna-logo.png", "images": ["https://trybuna.info/wp-content/webp-express/webp-images/uploads/2025/05/20250516e8bb08cd24484dd296e0ebf2ac93c49f_CcrbeeE007038_20250516_CBMFN0A0012-120x120.jpeg.webp", "https://trybuna.info/wp-content/webp-express/webp-images/uploads/2025/05/trzaskowski-e1747219704960-120x120.png.webp", "https://trybuna.info/wp-content/webp-express/webp-images/uploads/2022/05/szumlewicz-96x96.png.webp", "https://trybuna.info/wp-content/webp-express/webp-images/uploads/2022/08/Piotr-Ikonowicz-16x9-1-120x120.jpg.webp", "https://trybuna.info/wp-content/webp-express/webp-images/uploads/2025/05/pepe-120x120.png.webp", "https://trybuna.info/wp-content/webp-express/webp-images/uploads/2025/05/retouch_2025051618240238-120x120.jpg.webp", "https://trybuna.info/wp-content/webp-express/webp-images/uploads/2025/05/ChatGPT-Image-15-maj-2025-12_02_02-120x120.png.webp", "https://trybuna.info/wp-content/uploads/2021/08/trybunna-logo-light.png", "https://trybuna.info/wp-content/plugins/owm-weather/img/owmloading.gif", "https://trybuna.info/wp-content/webp-express/webp-images/uploads/2025/05/retouch_2025032922211730.jpg2_-120x120.jpg.webp", "https://trybuna.info/wp-content/webp-express/webp-images/uploads/2025/05/AIILUSTRACJA-120x120.png.webp", "https://trybuna.info/wp-content/uploads/2021/08/trybunna-logo.png", "https://trybuna.info/wp-content/webp-express/webp-images/uploads/2025/05/2345fdwsfsi6782-120x120.jpg.webp", "https://trybuna.info/wp-content/webp-express/webp-images/uploads/2022/06/gadzinowski-flaczki-120x120.jpg.webp"], "movies": [], "text": "Trudno zrozumie\u0107, o co chodzi\u0142o w pi\u0105tkowej konferencji prezydenta Andrzeja Dudy i premiera Mateusza Morawieckiego.\n\nDw\u00f3ch polityk\u00f3w zajmuj\u0105cych najwy\u017csze funkcje w pa\u0144stwie wyg\u0142osi\u0142o pean na cze\u015b\u0107 Telewizji Polskiej, a nast\u0119pnie dowiedzieli\u015bmy si\u0119, \u017ce jej prezes, Jacek Kurski zostanie w trybie natychmiastowym odwo\u0142any. Skoro jest tak dobrze, to czemu Kurski traci stanowisko?\n\nN\u0119dzne show\n\nCa\u0142y spektakl wygl\u0105da\u0142 tak, jakby PiS porozumia\u0142 si\u0119 z prezydentem co do potrzeby rytualnego poparcia przekazu medi\u00f3w publicznych, ale zarazem warunkiem wsp\u00f3lnego wyst\u0119pu premiera i prezydenta by\u0142a dymisja Kurskiego. Logiki w tym \u017cadnej nie by\u0142o. Co najwy\u017cej partykularne interesy i gierki personalne.\n\nKomentatorzy s\u0142usznie oburzaj\u0105 si\u0119 na podpis Dudy pod ustaw\u0105 przyznaj\u0105c\u0105 dodatkowe 2 mld z\u0142 rocznie dla TVP w sytuacji, gdy brakuje \u015brodk\u00f3w na wiele podstawowych obszar\u00f3w funkcjonowania pa\u0144stwa, w tym s\u0142u\u017cb\u0119 zdrowia czy szkolnictwo.\n\nKasa na propagand\u0119\n\nAle oburzenie budzi przede wszystkim nie tyle przekazanie \u015brodk\u00f3w na media publiczne, co finansowanie przez pa\u0144stwo t\u0119pej, agresywnej propagandy rz\u0105dowej. To dlatego tak oburzaj\u0105ce by\u0142y zachwyty premiera i prezydenta nad \u201emisj\u0105 TVP\u201d.\n\nMo\u017cna by jeszcze zrozumie\u0107 decyzj\u0119 Andrzeja Dudy, gdyby\u015bmy us\u0142yszeli przeprosiny za ohydn\u0105, pe\u0142n\u0105 k\u0142amstw i manipulacji propagand\u0119 telewizji za rz\u0105d\u00f3w Jacka Kurskiego i obietnic\u0119 zmian. Niestety nic takiego nie pojawi\u0142o si\u0119. W\u0142a\u015bciwie od pocz\u0105tku d\u0142ugiej wypowiedzi prezydenta by\u0142o wiadomo, \u017ce podpisze ustaw\u0119, poniewa\u017c o TVP wypowiada\u0142 si\u0119 w samych superlatywach. W \u015bwietle jego wyst\u0105pienia to nie brak veta zaskakuje, a dymisja Kurskiego, na rzecz kt\u00f3rej ani prezydent, ani premier nie przedstawili \u017cadnych argument\u00f3w.\n\nTymczasem najwi\u0119kszym skandalem nie jest przekazanie mediom publicznym dodatkowych \u015brodk\u00f3w, bo profesjonalne media wymagaj\u0105 oczywi\u015bcie pieni\u0119dzy. Skandalem jest przekaz TVP, b\u0119d\u0105cy wulgarn\u0105, prymitywn\u0105 propagand\u0105 rz\u0105dow\u0105, sprzeczn\u0105 z jakkolwiek pojmowan\u0105 misj\u0105 i z ustaw\u0105 o Krajowej Radzie Radiofonii i Telewizji.\n\nGdzie ta misja?\n\nPrzypomnijmy, \u017ce w jej my\u015bl \u201epubliczna radiofonia i telewizja realizuje misj\u0119 publiczn\u0105, oferuj\u0105c, na zasadach okre\u015blonych w ustawie, ca\u0142emu spo\u0142ecze\u0144stwu i poszczeg\u00f3lnym jego cz\u0119\u015bciom, zr\u00f3\u017cnicowane programy i inne us\u0142ugi w zakresie informacji, publicystyki, kultury, rozrywki, edukacji i sportu, cechuj\u0105ce si\u0119 pluralizmem, bezstronno\u015bci\u0105, wywa\u017ceniem i niezale\u017cno\u015bci\u0105 oraz innowacyjno\u015bci\u0105, wysok\u0105 jako\u015bci\u0105 i integralno\u015bci\u0105 przekazu\u201d. Przekaz TVP brutalnie przeczy \u201epluralizmowi, bezstronno\u015bci, wywa\u017ceniu i niezale\u017cno\u015bci\u201d i je\u017celi TVP mia\u0142aby dzia\u0142a\u0107 w oparciu o ustaw\u0119, wszyscy dyrektorzy i czo\u0142owi dziennikarze powinni by\u0107 usuni\u0119ci ze stanowisk w trybie natychmiastowym. Nie tylko jednak tak si\u0119 nie dzieje, ale najbardziej rozpoznawalni propagandzi\u015bci Telewizji Polskiej zarabiaj\u0105 kilkadziesi\u0105t tysi\u0119cy z\u0142otych miesi\u0119cznie, a sam prezes Jacek Kurski przez cztery lata kompromitowania medi\u00f3w publicznych zarobi\u0142 blisko 1,5 mln z\u0142!\n\nPodobne \u015brodki TVP wyrzuci\u0142a na takie tuzy intelektu jak Magdalena Og\u00f3rek, Danuta Holecka czy Micha\u0142 Racho\u0144. Wydawanie \u015brodk\u00f3w pa\u0144stwowych na osoby tego pokroju to skandaliczne marnotrawienie pieni\u0119dzy, za kt\u00f3re osoby odpowiedzialne powinny ponie\u015b\u0107 konsekwencje. Dodatkowe \u015brodki na telewizj\u0119 publiczn\u0105 da\u0142oby si\u0119 przebole\u0107, gdyby realizowa\u0142a ona swoj\u0105 ustawow\u0105 misj\u0119. W obecnym kszta\u0142cie pa\u0144stwo nie powinno do niej dop\u0142aca\u0107 ani z\u0142ot\u00f3wki. Partyjn\u0105 propagand\u0119 PiS powinien finansowa\u0107 z w\u0142asnych \u015brodk\u00f3w.", "keywords": [], "meta_keywords": [""], "tags": ["TVP", "onkologia", "Jacek Kurski", "2 miliardy"], "authors": ["Piotr Szumlewicz"], "publish_date": "Mon Mar  9 11:14:00 2020", "summary": "", "article_html": "", "meta_description": "", "meta_lang": "pl", "meta_favicon": "https://trybuna.info/wp-content/uploads/2021/07/Trybuna_fav_512px-120x120.png", "meta_data": {"viewport": "width=device-width, initial-scale=1, maximum-scale=1", "robots": "index, follow, max-image-preview:large, max-snippet:-1, max-video-preview:-1", "og": {"locale": "pl_PL", "type": "article", "title": "Marnotrawstwo TVP", "description": "Trudno zrozumie\u0107, o\u00a0co\u00a0chodzi\u0142o w\u00a0pi\u0105tkowej konferencji prezydenta Andrzeja Dudy i\u00a0premiera Mateusza Morawieckiego. Dw\u00f3ch polityk\u00f3w zajmuj\u0105cych najwy\u017csze funkcje w\u00a0pa\u0144stwie wyg\u0142osi\u0142o pean na\u00a0cze\u015b\u0107 Telewizji Polskiej, a\u00a0nast\u0119pnie dowiedzieli\u015bmy si\u0119, \u017ce\u00a0jej prezes, Jacek Kurski zostanie w\u00a0trybie natychmiastowym odwo\u0142any. Skoro jest tak\u00a0dobrze, to\u00a0czemu Kurski traci stanowisko? N\u0119dzne show Ca\u0142y spektakl wygl\u0105da\u0142 tak, jakby PiS porozumia\u0142 si\u0119 z\u00a0prezydentem co\u00a0do\u00a0potrzeby rytualnego poparcia przekazu...", "url": "https://trybuna.info/polska/marnotrawstwo-tvp/", "site_name": "Dziennik Trybuna", "image": {"identifier": "https://trybuna.info/wp-content/uploads/2021/08/trybunna-logo.png", "width": 600, "height": 200, "type": "image/png"}}, "article": {"publisher": "https://www.facebook.com/trybuna.net/", "published_time": "2020-03-09T11:14:00+00:00", "modified_time": "2020-03-08T16:17:01+00:00"}, "twitter": {"card": "summary_large_image", "creator": "@trybuna_dt", "site": "@trybuna_dt", "label1": "Napisane przez", "data1": "Piotr Szumlewicz", "label2": "Szacowany czas czytania", "data2": "3 minuty"}, "generator": "Site Kit by Google 1.75.0", "msapplication-TileImage": "https://trybuna.info/wp-content/uploads/2021/07/Trybuna_fav_512px-300x300.png"}, "canonical_link": "https://trybuna.info/polska/marnotrawstwo-tvp/"}