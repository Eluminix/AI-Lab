{"source_url": "https://www.lastampa.it", "url": "https://www.lastampa.it/esteri/2020/06/20/news/india-stop-ai-prodotti-made-in-cina-dopo-lo-scontro-al-confine-1.38990038", "title": "India, stop ai prodotti \u201cmade in Cina\u201d dopo lo scontro al confine", "top_image": "https://www.gedistatic.it/content/gnn/img/lastampa/2020/06/20/232418336-30e96b45-f2b4-49bd-9563-87fa8ad06274.jpg", "meta_img": "https://www.gedistatic.it/content/gnn/img/lastampa/2020/06/20/232418336-30e96b45-f2b4-49bd-9563-87fa8ad06274.jpg", "images": ["https://www.gedistatic.it/content/gnn/img/lastampa/2020/06/20/232418336-30e96b45-f2b4-49bd-9563-87fa8ad06274.jpg", "https://consigli.b-cdn.net/cdn/creativita/2357-risparmi-sotto-il-sole-elettrodomestici-cucina.jpg", "https://consigli.b-cdn.net/cdn/creativita/2386-risparmi-sotto-il-sole-bici-elettriche-in-offerta.jpg", "https://consigli.b-cdn.net/cdn/images/consigli.svg?height=110", "https://www.gelestatic.it/thimg/C6Ur9BVZv6ZSSxKqyl4huVKbMNk=/290x163/smart/https%3A//www.gedistatic.it/content/gnn/img/lastampa/2025/05/17/085000964-ec08f185-eb6f-4f03-9b27-89a25df33d5e.jpg", "https://www.gedistatic.it/content/gnn/img/lastampa/2020/06/20/232417278-81cb9dc2-f27e-4a4b-9807-5bc2751a4c2e.jpg"], "movies": [], "text": "Bandiere e foto del presidente Xi Jinping sono state date alle fiamme in diverse citt\u00e0 indiane, con richieste di boicottaggio dei prodotti cinesi. La rivolta si \u00e8 scatenata dopo la morte di soldati di Nuova Delhi in uno scontro di confine a colpi di mazze chiodate nella valle di Galwan, lungo la frontiera provvisoria che divide il Ladakh indiano dalla regione cinese dell\u2019Aksai Chin.\n\nL'India ha in programma di imporre maggiori barriere commerciali e aumentare i dazi all'importazione su una serie di prodotti cinesi, in quanto le richieste di boicottaggio nei confronti di Pechino diventano sempre pi\u00f9 forti. Il segretario generale del partito di governo Bjp (Bharatiya Janata Party), Ram Madjav ha dichiarato al quotidiano Times of India. \u00abSe il nostro popolo vuole boicottare i prodotti cinesi, rispettiamo i loro sentimenti\u00bb. I gruppi nazionalisti hanno intensificato le loro richieste di blocco delle merci e di annullamento dei contratti con aziende cinesi. Le ferrovie nazionali hanno aderito alla campagna, annullando un contratto del 2016 con una societ\u00e0 con sede a Pechino. Il governo indiano ha ordinato a un'impresa di telecomunicazioni statale e ad altre societ\u00e0 private di procurarsi apparecchiature costruite localmente invece di utilizzare aziende cinesi. La Confederazione di tutti i commercianti indiani, che rappresenta 70 milioni di imprese, vuole invertire la tendenza in materia di importazioni indiane applicando un divieto sui beni domestici prodotti in Cina, dai frigoriferi alle lavatrici. Il potente gruppo ha in programma di intensificare la campagna di boicottaggio di 3000 prodotti cinesi di varie categorie. A causa del clima infuocato nel paese il produttore cinese di smartphone Oppo ha annullato il lancio online del suo modello di punta in India. L\u2019ondata di proteste sembra un fiume in piena inarrestabile, alimentate anche dalle dichiarazioni del primo ministro, Narendra Modi. \u00abOgni centimetro del nostro territorio sar\u00e0 difeso\u00bb. Il ministro della giustizia sociale, Ramdas Atawale, ha invitato la gente a boicottare i ristoranti cinesi. \u00abLa Cina \u00e8 un paese che tradisce\u00bb, ha twittato. \u00abTutti i ristoranti e gli hotel che vendono cibo cinese in India devono essere chiusi\u00bb. Il commercio tra Cina e India ha raggiunto un valore di circa 80 miliardi di euro nell'esercizio finanziario nell\u2019anno 2019, con un saldo a favore della Cina di circa il 20%.", "keywords": [], "meta_keywords": ["india", "cina"], "tags": [], "authors": ["Pier Luigi Bussi"], "publish_date": "Sat Jun 20 00:00:00 2020", "summary": "", "article_html": "", "meta_description": "In programma maggiori barriere commerciali e aumento dei dazi all'importazione: le richieste di boicottaggio su Pechino diventano sempre pi\u00f9 forti", "meta_lang": "it", "meta_favicon": "https://www.lastampa.it/favicon.ico", "meta_data": {"onecmsid": "onecms:aec82f34-56ba-4f7f-9ba9-254862db47df", "description": "In programma maggiori barriere commerciali e aumento dei dazi all'importazione: le richieste di boicottaggio su Pechino diventano sempre pi\u00f9 forti", "keywords": "india,cina", "news_keywords": "india,cina", "tags": "india,cina", "application-name": "La Stampa", "image_thumb_src": "https://www.gedistatic.it/content/gnn/img/lastampa/2020/06/20/232417278-81cb9dc2-f27e-4a4b-9807-5bc2751a4c2e.jpg", "thumb": "https://www.gedistatic.it/content/gnn/img/lastampa/2020/06/20/232417278-81cb9dc2-f27e-4a4b-9807-5bc2751a4c2e.jpg", "fb": {"app_id": 869207869794513}, "og": {"site_name": "La Stampa", "type": "article", "title": "India, stop ai prodotti \u201cmade in Cina\u201d dopo lo scontro al confine", "description": "In programma maggiori barriere commerciali e aumento dei dazi all'importazione: le richieste di boicottaggio su Pechino diventano sempre pi\u00f9 forti", "image": "https://www.gedistatic.it/content/gnn/img/lastampa/2020/06/20/232418336-30e96b45-f2b4-49bd-9563-87fa8ad06274.jpg", "url": "https://www.lastampa.it/esteri/2020/06/20/news/india-stop-ai-prodotti-made-in-cina-dopo-lo-scontro-al-confine-1.38990038/"}, "article": {"publisher": "https://www.facebook.com/lastampa.it", "published_time": "2020-06-20T12:04:09Z", "modified_time": "2020-06-20T12:04:09Z", "content_plan": "free"}, "twitter": {"card": "summary_large_image", "site": "@LaStampa", "title": "India, stop ai prodotti \u201cmade in Cina\u201d dopo lo scontro al confine", "description": "In programma maggiori barriere commerciali e aumento dei dazi all'importazione: le richieste di boicottaggio su Pechino diventano sempre pi\u00f9 forti", "image": "https://www.gedistatic.it/content/gnn/img/lastampa/2020/06/20/232418336-30e96b45-f2b4-49bd-9563-87fa8ad06274.jpg", "url": "https://www.lastampa.it/esteri/2020/06/20/news/india-stop-ai-prodotti-made-in-cina-dopo-lo-scontro-al-confine-1.38990038/"}, "gs": {"twitter": {"text": "India, stop ai prodotti \u201cmade in Cina\u201d dopo lo scontro al confine"}}, "viewport": "width=device-width, initial-scale=1", "format-detection": "telephone=no"}, "canonical_link": "https://www.lastampa.it/esteri/2020/06/20/news/india-stop-ai-prodotti-made-in-cina-dopo-lo-scontro-al-confine-1.38990038/"}