{"source_url": "https://wiadomosci.onet.pl", "url": "https://wiadomosci.onet.pl/kraj/wybory-prezydenckie-2020-sondaz-kantar/trblv1v", "title": "Sonda\u017c Kantar: Koalicja Obywatelska na drugim miejscu, ale jako jedyna zyskuje poparcie", "top_image": "https://ocdn.eu/pulscms-transforms/1/x5Tk9kuTURBXy9mNzYzNTRiYS04NWEyLTRmNzYtYjhhYy0yNTE5MDVkZjM5MGYuanBlZ5OVAwDMb80NwM0HvJMJpjAzZjlhOAaTBc0EsM0Cdt4AAaEwAQ/rafal-trzaskowski-moze-miec-swoj-udzial-w-poprawie-notowan-ko-wynika-z-analizy.jpg", "meta_img": "https://ocdn.eu/pulscms-transforms/1/x5Tk9kuTURBXy9mNzYzNTRiYS04NWEyLTRmNzYtYjhhYy0yNTE5MDVkZjM5MGYuanBlZ5OVAwDMb80NwM0HvJMJpjAzZjlhOAaTBc0EsM0Cdt4AAaEwAQ/rafal-trzaskowski-moze-miec-swoj-udzial-w-poprawie-notowan-ko-wynika-z-analizy.jpg", "images": ["https://ocdn.eu/pulscms-transforms/1/x5Tk9kuTURBXy9mNzYzNTRiYS04NWEyLTRmNzYtYjhhYy0yNTE5MDVkZjM5MGYuanBlZ5OVAwDMb80NwM0HvJMJpjAzZjlhOAaTBc0EsM0Cdt4AAaEwAQ/rafal-trzaskowski-moze-miec-swoj-udzial-w-poprawie-notowan-ko-wynika-z-analizy.jpg", "https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/yB_k9kpTURBXy80OGYyNTkzZmQwMTI1OTQxYTk5OWI2NTA0NzFiZmI4ZS5qcGeSlQMAzQFpzQ6gzQg7kwXNAeDNAQ7eAAGhMAE", "https://ocdn.eu/pulscms-transforms/1/TOyk9kpTURBXy80ZDY2ZmU5ZGFlNjI0NDY2ZjkzMjgzNTUyMWMxNGRkMS5qcGeSlQMAzNLNGkDNDsSTBc0B4M0BDt4AAaEwAQ", "https://ocdn.eu/pulscms-transforms/1/F8Tk9kpTURBXy82NGEwNzNiNWQ0MTM0MWI0MmY5MDFiMDgzMGY2ODQ3My5qcGeSlQMAzGDNDADNBsCTBcxfO94AAaEwAQ", "https://ocdn.eu/pulscms-transforms/1/m7Fk9kuTURBXy9mNzYzNTRiYS04NWEyLTRmNzYtYjhhYy0yNTE5MDVkZjM5MGYuanBlZ5OVAwDMb80NwM0HvJMFzQSwzQKkkwmmMDNmOWE4Bt4AAaEwAQ/rafal-trzaskowski-moze-miec-swoj-udzial-w-poprawie-notowan-ko-wynika-z-analizy.jpg", "https://ocdn.eu/pulscms-transforms/1/Ootk9kpTURBXy9kZjNmYWZhM2UwZjIxMjJiYmVhZDBkM2YwZjc0NjU2OC5qcGeSlQMAzJnNEyDNCsKTBcxfO94AAaEwAQ", "https://ocdn.eu/pulscms-transforms/1/Jn9k9kpTURBXy8xMDQ4MGJjODI5NzJjMTc5ODgzZGYzNzM3ZjRkY2IzYy5qcGeSlQPNAp3NAtbNDivNB_mTBc0B4M0BDt4AAaEwAQ", "https://ocdn.eu/pulscms-transforms/1/QaMk9kuTURBXy85YjQyNTQyNy04YzA1LTQwNDEtYjQ3Yi1jYjJiNzYxN2YyYmYuanBlZ5KVAw7NAmbNCWzNBU-TBcxfO94AAaEwAQ", "https://ocdn.eu/pulscms-transforms/1/LuJk9kpTURBXy8yNGM4ZGUxMTgyNTlhODMyYjI0MTBiYTk4ODAwYzI4YS5qcGeSlQMAzI3NEZTNCeOTBcxfO94AAaEwAQ", "https://ocdn.eu/pulscms-transforms/1/dAQk9kpTURBXy8zMGNmM2JiZTFjYTJmNzdjOWIyYWQyMzBjY2RjZjJhNS5qcGeSlQMAzMrNGX3NDlmTBcxfO94AAaEwAQ", "https://ocdn.eu/pulscms-transforms/1/D8Xk9kpTURBXy84ZGYyZjYwMWYwNWYxYTg4NDYyNTZlMmRkNzJhZmMyOC5qcGeSlQMAzITNEH_NCUeTBcxfO94AAaEwAQ"], "movies": [], "text": "W por\u00f3wnaniu do wynik\u00f3w z poprzedniego miesi\u0105ca, w czerwcu poparcie dla partii rz\u0105dz\u0105cej nie zmieni\u0142o si\u0119\n\nW analizie zmiany notowa\u0144 poszczeg\u00f3lnych partii w stosunku do poprzedniego miesi\u0105ca mo\u017cna zauwa\u017cy\u0107 znacz\u0105cy wzrost poparcia dla Koalicji Obywatelskiej, o 8 pkt. procentowych\n\nBardzo prawdopodobne, \u017ce to kandydatura Rafa\u0142a Trzaskowskiego przyczyni\u0142a si\u0119 do powrotu kandydata KO na pozycj\u0119 g\u0142\u00f3wnego rywala Andrzeja Dudy - oceniono\n\nKantar podkre\u015bla, \u017ce w czerwcu 76 proc. Polak\u00f3w deklaruje ch\u0119\u0107 udzia\u0142u w wyborach do Sejmu po epidemii koronawirusa. 39 proc. respondent\u00f3w zdecydowanych jest do wzi\u0119cia udzia\u0142u w g\u0142osowaniu, natomiast 37 proc. badanych raczej planuje wzi\u0105\u0107 udzia\u0142 w wyborach.\n\nG\u0142osowa\u0107 nie zamierza 16 proc. respondent\u00f3w. 8 proc. zapowiada, \u017ce raczej nie p\u00f3jdzie g\u0142osowa\u0107, taki sam procent os\u00f3b m\u00f3wi, \u017ce zdecydowanie nie we\u017amie udzia\u0142u w wyborach. 8 proc. Polak\u00f3w jeszcze nie wie, czy odda sw\u00f3j g\u0142os w wyborach.\n\nZjednoczona Prawica na prowadzeniu, ale nie zyskuje\n\nZ badania wynika, \u017ce w czerwcu w\u015br\u00f3d Polak\u00f3w, kt\u00f3rzy zadeklarowali gotowo\u015b\u0107 wzi\u0119cia udzia\u0142u w wyborach do Sejmu, najwi\u0119ksze poparcie - 37 proc. uzyskuje Prawo i Sprawiedliwo\u015b\u0107 razem z Solidarn\u0105 Polsk\u0105 i Porozumieniem.\n\nNa drugim miejscu z poparciem na poziomie 31 proc. uplasowa\u0142a si\u0119 Koalicja Obywatelska. Do Sejmu dosta\u0142aby si\u0119 r\u00f3wnie\u017c Konfederacja, Lewica oraz PSL-Koalicja Polska razem z Kukiz\u201915 uzyskuj\u0105c po 7 proc. g\u0142os\u00f3w.\n\nKantar podkre\u015bla, \u017ce w por\u00f3wnaniu do wynik\u00f3w z poprzedniego miesi\u0105ca, w czerwcu poparcie dla partii rz\u0105dz\u0105cej nie zmieni\u0142o si\u0119. Wzrost odnotowa\u0142a natomiast Koalicja Obywatelska (o 8 punkt\u00f3w procentowych).\n\nNie zmieni\u0142o si\u0119 r\u00f3wnie\u017c poparcie dla PSL-Koalicji Polskiej. Pozosta\u0142e partie odnotowa\u0142y spadek poparcia: Konfederacja (o 4 punkty procentowe) oraz Lewica (o 1 punkt procentowy).\n\nSpo\u015br\u00f3d og\u00f3\u0142u os\u00f3b, kt\u00f3re zapowiedzia\u0142y zamiar g\u0142osowania 10 proc. nie potrafi\u0142o zdecydowa\u0107, na kogo odda\u0142oby g\u0142os. To spadek w stosunku do poprzedniego miesi\u0105ca o 4 punkty procentowe.\n\nKoalicja Obywatelska ze znacz\u0105cym wzrostem\n\nW komentarzu do badania podkre\u015blono, \u017ce ponad tydzie\u0144 przed d\u0142ugo wyczekiwanymi wyborami prezydenckimi, media przepe\u0142nione s\u0105 przede wszystkim informacjami dotycz\u0105cymi kampanii wyborczej.\n\n\u201eDzia\u0142ania te mog\u0105 mie\u0107 wp\u0142yw na budowanie wizerunk\u00f3w nie tylko samych kandydat\u00f3w na urz\u0105d Prezydenta Polski, ale r\u00f3wnie\u017c ugrupowa\u0144 politycznych, z kt\u00f3rych si\u0119 wywodz\u0105. O ile efektu tego nie wida\u0107 w przypadku partii rz\u0105dz\u0105cej, PSL-u, czy Lewicy, to analizuj\u0105c zmiany notowa\u0144 poszczeg\u00f3lnych partii w stosunku do poprzedniego miesi\u0105ca, mo\u017cemy zauwa\u017cy\u0107 znacz\u0105cy wzrost poparcia dla Koalicji Obywatelskiej\u201d \u2013 czytamy.\n\nJak oceniono, jest bardzo prawdopodobne, \u017ce to kandydatura Rafa\u0142a Trzaskowskiego przyczyni\u0142a si\u0119 do powrotu kandydata KO na pozycj\u0119 g\u0142\u00f3wnego rywala Andrzeja Dudy, ale r\u00f3wnie\u017c wp\u0142yn\u0119\u0142a na wzrost odsetka zwolennik\u00f3w ugrupowania do poziomu, jaki Platforma Obywatelska osi\u0105ga\u0142a w pomiarach na pocz\u0105tku 2015 r. \u201eCzy ta tendencja wzrostowa si\u0119 utrzyma, czy jest to tylko chwilowy efekt kampanii Rafa\u0142a Trzaskowskiego? B\u0119dziemy obserwowa\u0107 w kolejnych pomiarach\u201d \u2013 dodano w komentarzu.\n\nBadanie przeprowadzono metod\u0105 wywiad\u00f3w bezpo\u015brednich wspomaganych komputerowo w dniach 5-10 czerwca na reprezentatywnej 986 \u2013 osobowej pr\u00f3bie pe\u0142noletnich mieszka\u0144c\u00f3w Polski (preferencje partyjne: N=743 os\u00f3b deklaruj\u0105cych \u201ezdecydowanie\u201d lub \u201eraczej\u201d zamiar uczestniczenia w wyborach).\n\nDalszy ci\u0105g materia\u0142u pod wideo\n\n(MW)", "keywords": [], "meta_keywords": [""], "tags": [], "authors": [], "publish_date": "Thu Jun 18 19:29:24 2020", "summary": "", "article_html": "", "meta_description": "76 proc. badanych deklaruje ch\u0119\u0107 udzia\u0142u w wyborach do Sejmu. 37 proc. z nich odda\u0142oby g\u0142os na Zjednoczon\u0105 Prawic\u0119 (bez zmian), 31 proc. na KO (wzrost o 8 punkt\u00f3w proc.), a po 7 proc. zag\u0142osowa\u0142oby na Konfederacj\u0119, Lewic\u0119 oraz PSL-Koalicj\u0119 Polsk\u0105 \u2013 wynika z czerwcowego badania Kantar.", "meta_lang": "pl", "meta_favicon": "https://ocdn.eu/wiadomosciucs/favicons/favicon-16x16.png", "meta_data": {"viewport": "width=device-width, initial-scale=1.0, maximum-scale=1.0, user-scalable=no", "referrer": "unsafe-url", "DC.Identifier": "d719a505-2437-42ec-a86e-3b871beca94b", "pkg-uuid": "d719a505-2437-42ec-a86e-3b871beca94b", "detailType": "article", "serviceUuid": "b177a2c9-166f-4113-9b28-185bbe554807", "robots": "max-image-preview:large", "description": "76 proc. badanych deklaruje ch\u0119\u0107 udzia\u0142u w wyborach do Sejmu. 37 proc. z nich odda\u0142oby g\u0142os na Zjednoczon\u0105 Prawic\u0119 (bez zmian), 31 proc. na KO (wzrost o 8 punkt\u00f3w proc.), a po 7 proc. zag\u0142osowa\u0142oby na Konfederacj\u0119, Lewic\u0119 oraz PSL-Koalicj\u0119 Polsk\u0105 \u2013 wynika z czerwcowego badania Kantar.", "og": {"title": "Sonda\u017c Kantar: Koalicja Obywatelska na drugim miejscu, ale jako jedyna zyskuje poparcie", "description": "76 proc. badanych deklaruje ch\u0119\u0107 udzia\u0142u w wyborach do Sejmu. 37 proc. z nich odda\u0142oby g\u0142os na Zjednoczon\u0105 Prawic\u0119 (bez zmian), 31 proc. na KO (wzrost o 8 punkt\u00f3w proc.), a po 7 proc. zag\u0142osowa\u0142oby na Konfederacj\u0119, Lewic\u0119 oraz PSL-Koalicj\u0119 Polsk\u0105 \u2013 wynika z czerwcowego badania Kantar.", "image": {"identifier": "https://ocdn.eu/pulscms-transforms/1/x5Tk9kuTURBXy9mNzYzNTRiYS04NWEyLTRmNzYtYjhhYy0yNTE5MDVkZjM5MGYuanBlZ5OVAwDMb80NwM0HvJMJpjAzZjlhOAaTBc0EsM0Cdt4AAaEwAQ/rafal-trzaskowski-moze-miec-swoj-udzial-w-poprawie-notowan-ko-wynika-z-analizy.jpg", "width": 1200, "height": 630, "type": "image/jpeg"}, "url": "https://wiadomosci.onet.pl/kraj/wybory-prezydenckie-2020-sondaz-kantar/trblv1v", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-06-18 19:29:24+0200"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "76 proc. badanych deklaruje ch\u0119\u0107 udzia\u0142u w wyborach do Sejmu. 37 proc. z nich odda\u0142oby g\u0142os na Zjednoczon\u0105 Prawic\u0119 (bez zmian), 31 proc. na KO (wzrost o 8 punkt\u00f3w proc.), a po 7 proc. zag\u0142osowa\u0142oby na Konfederacj\u0119, Lewic\u0119 oraz PSL-Koalicj\u0119 Polsk\u0105 \u2013 wynika z czerwcowego badania Kantar.", "title": "Sonda\u017c Kantar: Koalicja Obywatelska na drugim miejscu, ale jako jedyna zyskuje poparcie", "site": "OnetWiadomosci", "image": "https://ocdn.eu/pulscms-transforms/1/RdNktkuTURBXy9mNzYzNTRiYS04NWEyLTRmNzYtYjhhYy0yNTE5MDVkZjM5MGYuanBlZ5KVAwDMb80NwM0HvJMFzQSwzQJY"}}, "canonical_link": "https://wiadomosci.onet.pl/kraj/wybory-prezydenckie-2020-sondaz-kantar/trblv1v"}