{"source_url": "https://www.lastampa.it", "url": "https://www.lastampa.it/economia/2020/01/12/news/usa-cina-tutto-pronto-per-la-pace-commerciale-1.38319529", "title": "Usa-Cina, tutto pronto per la pace commerciale", "top_image": "https://www.gedistatic.it/content/gnn/img/lastampa/2020/01/12/232025519-bfc0d7a6-ab40-4cef-81d0-c52b35968498.jpg", "meta_img": "https://www.gedistatic.it/content/gnn/img/lastampa/2020/01/12/232025519-bfc0d7a6-ab40-4cef-81d0-c52b35968498.jpg", "images": ["https://www.gedistatic.it/content/gnn/img/lastampa/2020/01/12/232025519-bfc0d7a6-ab40-4cef-81d0-c52b35968498.jpg", "https://www.gelestatic.it/thimg/BwVr3RWm9K57KB1KZavrSTVBf-w=/290x163/smart/https%3A//www.gedistatic.it/content/gnn/img/lastampa/2025/05/16/230123164-c03e10aa-4806-45ae-bc2a-63457fd8a45b.jpg", "https://consigli.b-cdn.net/cdn/creativita/2357-risparmi-sotto-il-sole-elettrodomestici-cucina.jpg", "https://www.gedistatic.it/content/gnn/img/lastampa/2020/01/12/232025421-005290fe-c2ef-4b42-813a-99ac8e7e229d.jpg", "https://consigli.b-cdn.net/cdn/creativita/2386-risparmi-sotto-il-sole-bici-elettriche-in-offerta.jpg", "https://www.gedistatic.it/content/gnn/img/lastampa/2025/05/07/121308116-cddebe69-acfa-466a-a037-da12abd9cfbd.jpg", "https://consigli.b-cdn.net/cdn/images/consigli.svg?height=110", "https://www.gedistatic.it/content/gnn/img/lastampa/2025/04/28/131428999-71a62844-fe76-421a-86fb-d2186096c88c.jpg"], "movies": [], "text": "ROMA. La pace commerciale tra Stati Uniti e Cina potrebbe arrivare. Almeno cos\u00ec pensano mercati e analisti, quando mancano tre giorni alla firma dell\u2019accordo di fase 1, quello che segna una nuova tregua nella disputa tariffaria in corso dall'aprile 2018 tra le due super-potenze. Una manciata di giorni fa \u00e8 arrivata da Pechino la conferma della presenza a Washington dal 13 al 15 gennaio della delegazione guidata dal vice primo ministro Liu He. Cina e Stati Uniti \u00abrimangono in serrata comunicazione\u00bb sugli ultimi dettagli prima della firma, ha fatto sapere il portavoce del ministro del Commercio cinese.\n\nI negoziatori dei due team lavorano a un pre-accordo che comprender\u00e0 i trasferimenti di tecnologia, la propriet\u00e0 intellettuale, i prodotti alimentari e agricoli, i servizi finanziari e il commercio. La Cina aumenter\u00e0 \u200b\u00absignificativamente\u00bb le importazioni di prodotti agricoli dagli Usa, come carne di maiale, pollame, fagioli di soia, grano, mais e riso. E\u2019 uno dei punti cui il presidente degli Stati Uniti, Donald Trump tiene di pi\u00f9 ed \u00e8 rimasto nell\u2019incertezza fino a poche ore fa.\n\nLa nuova tregua raggiunta da Washington e Pechino cancella il rischio che entrino in vigore le nuove tariffe doganali americane (al 15%, dovevano scattare il 15 dicembre scorso su quasi 160 miliardi di dollari di prodotti made in China), alle quali Pechino avrebbe risposto imponendo un dazio su 3.300 prodotti statunitensi. Non saranno invece eliminate le tariffe al 25% su 250 miliardi di dollari di importazioni cinesi (Trump ha precisato: \u00abrimarranno come sono\u00bb), mentre verranno ridotte al 7,5% quelle su \u00abmolto del resto\u00bb, per un totale stimato in 120 miliardi di dollari.\n\nA Pechino durante il New Economy Forum organizzato da Bloomberg, l'ex segretario di Stato Usa Henry Kissinger, aveva avvertito delle conseguenze di un mancato accordo nella questione delle tariffe che, aveva detto, avrebbe potuto sfociare in una guerra vera tra le due grandi potenze: i colloqui in corso, aveva spiegato il 96enne artefice dell'avvio delle relazioni tra Cina e Stati Uniti negli anni Settanta, rappresentano un \u00absurrogato\u00bb, un\u2019area di test per altri colloqui su problemi di maggiore peso.", "keywords": [], "meta_keywords": ["commercio", "Stati Uniti - Usa", "cina"], "tags": [], "authors": [], "publish_date": "Sun Jan 12 00:00:00 2020", "summary": "", "article_html": "", "meta_description": "Il prossimo round di incontri a Washington dal 15 gennaio, analisti e mercati ottimisti: Pechino ha confermato che negli States ci sar\u00e0 il vice primo ministro \u2026", "meta_lang": "it", "meta_favicon": "https://www.lastampa.it/favicon.ico", "meta_data": {"onecmsid": "onecms:ce663fee-3fc3-438e-8419-89326fca1a07", "description": "Il prossimo round di incontri a Washington dal 15 gennaio, analisti e mercati ottimisti: Pechino ha confermato che negli States ci sar\u00e0 il vice primo ministro \u2026", "keywords": "commercio,Stati Uniti - Usa,cina", "news_keywords": "commercio,Stati Uniti - Usa,cina", "tags": "commercio,Stati Uniti - Usa,cina", "application-name": "La Stampa", "image_thumb_src": "https://www.gedistatic.it/content/gnn/img/lastampa/2020/01/12/232025421-005290fe-c2ef-4b42-813a-99ac8e7e229d.jpg", "thumb": "https://www.gedistatic.it/content/gnn/img/lastampa/2020/01/12/232025421-005290fe-c2ef-4b42-813a-99ac8e7e229d.jpg", "fb": {"app_id": 869207869794513}, "og": {"site_name": "La Stampa", "type": "article", "title": "Usa-Cina, tutto pronto per la pace commerciale", "description": "Il prossimo round di incontri a Washington dal 15 gennaio, analisti e mercati ottimisti: Pechino ha confermato che negli States ci sar\u00e0 il vice primo ministro \u2026", "image": "https://www.gedistatic.it/content/gnn/img/lastampa/2020/01/12/232025519-bfc0d7a6-ab40-4cef-81d0-c52b35968498.jpg", "url": "https://www.lastampa.it/economia/2020/01/12/news/usa-cina-tutto-pronto-per-la-pace-commerciale-1.38319529/"}, "article": {"publisher": "https://www.facebook.com/lastampa.it", "published_time": "2020-01-12T10:44:37Z", "modified_time": "2020-01-12T10:44:37Z", "content_plan": "free"}, "twitter": {"card": "summary_large_image", "site": "@LaStampa", "title": "Usa-Cina, tutto pronto per la pace commerciale", "description": "Il prossimo round di incontri a Washington dal 15 gennaio, analisti e mercati ottimisti: Pechino ha confermato che negli States ci sar\u00e0 il vice primo ministro \u2026", "image": "https://www.gedistatic.it/content/gnn/img/lastampa/2020/01/12/232025519-bfc0d7a6-ab40-4cef-81d0-c52b35968498.jpg", "url": "https://www.lastampa.it/economia/2020/01/12/news/usa-cina-tutto-pronto-per-la-pace-commerciale-1.38319529/"}, "gs": {"twitter": {"text": "Usa-Cina, tutto pronto per la pace commerciale"}}, "viewport": "width=device-width, initial-scale=1", "format-detection": "telephone=no"}, "canonical_link": "https://www.lastampa.it/economia/2020/01/12/news/usa-cina-tutto-pronto-per-la-pace-commerciale-1.38319529/"}