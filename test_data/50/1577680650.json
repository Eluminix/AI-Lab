{"source_url": "https://tech.wp.pl", "url": "https://tech.wp.pl/koronawirus-zmutowal-w-3-rozne-typy-sars-cov-2-nowe-wyniki-badan-6499765123332225a", "title": "Koronawirus zmutowa\u0142 w 3 r\u00f3\u017cne typy SARS-CoV-2. Nowe wyniki bada\u0144", "top_image": "https://v.wpimg.pl/NWE3OTE1YTYkUTlnakpsI2cJbT0sE2J1MBF1dmoAfWR0S2AyLF0rJSBDIHoiQzsnJEQ_ejVdYTY1WmAidB4qPjZDIzU8His6J1Yre3UDdzFyBXhnaAV5YnUee2R8BGM2fAcueSADKmIkBHZlcAN_ZmdO", "meta_img": "https://v.wpimg.pl/NWE3OTE1YTYkUTlnakpsI2cJbT0sE2J1MBF1dmoAfWR0S2AyLF0rJSBDIHoiQzsnJEQ_ejVdYTY1WmAidB4qPjZDIzU8His6J1Yre3UDdzFyBXhnaAV5YnUee2R8BGM2fAcueSADKmIkBHZlcAN_ZmdO", "images": ["https://v.wpimg.pl/NzkxNTIxYRsKGjhnZgNsDklCbD0gWmJYHlp0dmZKfkpbAH9neklhHAIUKyYsCCFUDAo7JCgPPlQbFGE1ORFhDFpXKj06CCIbElcrOSsdKlVbSncyfk55SUZMeWF5VXpKUk1jNXBML1cOSiphKE93S15Kf2VrBQ", "https://v.wpimg.pl/MTU2ZWI0YjU0UCxkZktvIHcIeD4gEmF2IBBgdWYDfGAtA21hZlYkODBAPycmHiomIEI7IDkePTh6Uyo-ZkZ8ezFbKSclUTR7MF84Mi0ffWVkVD80flNgZWAKaXp9BH9teAo8YX8dfjVgU2tif1UvYGMKeCo", "https://v.wpimg.pl/MDk4N2FjYiUKVjgBaRFvMEkObFsvSGFmHhZ0EGlZeHQTGyhbKg8_IRtbYFU0Hz0lHERgQipFLDQCGzgDaQ4kNxtYL0tpDyAmDlBhASdZeCENASofdQl8IEYAKwUkR3UgWQVjV3JcLnRSDHlTJVx8ZhY", "https://v.wpimg.pl/ZmM2MzMxdQwsUDtJYgN4GW8IbxMkWnZPOBB3WGJLa1k1A3pMYh4zAShAKAoiVj0fOEIsDT1WKgFiUz0TYg5rQilbPgohGSNCKF8vHylXblV_UHsfLEF3Xi8HKFd5GWxaYFB9HnlVPA4uCisZe0tpXHsAbwc", "https://v.wpimg.pl/ZmM2MzMxdQwsUDtJYgN4GW8IbxMkWnZPOBB3WGJLb101HSsTIR0oCD1dYx0_DSoMOkJjCiFXOx0kHTtLYhwzHj1eLANiHTcPKFZiTnVKOFsoU3RXfhpvCGAGLEx6VThdKQZgHC4bYgsuBH5JfE5oTzA", "https://v.wpimg.pl/NWE3OTE1YTYkUTlnakpsI2cJbT0sE2J1MBF1dmoAfWR0S2AyLF0rJSBDIHoiQzsnJEQ_ejVdYTY1WmAidB4qPjZDIzU8His6J1Yre3UDdzFyBXhnaAV5YnUee2R8BGM2fAcueSADKmIkBHZlcAN_ZmdO", "https://v.wpimg.pl/Y2VmMTdidlM3DztnSxJ7RnRXbz0NS3UQI093dktabAIuQis9CAwrVyYCYzMWHClTIR1jJAhGOEI_QjtlSw0wQSYBLC1LDDRQMwliZl1YPwQ0DCx5VAppVntZeW0BRGEDMllgNVwMblEzC3xjBl46ECs", "https://v.wpimg.pl/ZXJfd3AudTkrBBIAbg54LGhcRlAxHQUrPgJGH2MAeGJoSQ1eIBI_K2UHAEVuBTY5KQMMXC0RPyoVERQdMgM9ejc", "https://v.wpimg.pl/MjhmZTYwYgsJDyxndgxvHkpXeD0wVWFIHU9gdnZEeFoQQjw9NRI_DxgCdDMrAj0LHx10JDVYLBoBQixldhMkGRgBOy12EiAIDQl1MGlHdF4JVG55bRR5CUVZbGFvWnRdDll3YjxHdFhQCz9iaRF6SBU", "https://v.wpimg.pl/ODBhNjU1YCUjCjhZekptMGBSbAM8E2NmN0p0SHoCenQ6RygDOVQ9ITIHYA0nRD8lNRhgGjkeLjQrRzhbelUmNzIELxN6VCImJwxhXzFTLCckDX9HNAR7dm9cfQllHC10d1hjDDMGLnxyCXhfYAQqZj8", "https://v.wpimg.pl/MjEwMWRhYgskFTtkfRNvHmdNbz47SmFIMFV3dX1beFo9WCs-Pg0_DzUYYzAgHT0LMgdjJz5HLBosWDtmfQwkGTUbLC59DSAIIBNiYjBaeV10Fi56MwkoWWhDdGU2RXVZJhRgbmUKL1h0R3wzM1osSDg", "https://v.wpimg.pl/N2I1ZTk4YVMoUyxnRE9sRmsLeD0CFmIQPBNgdkQHfwYxAG1iRFInXixDPyQEGilAPEE7IxsaPl5mUCo9REJ_HS1YKSQHVTcdLFw4MQ8bLAUsCGphWQZjUH4Ib3lfDX9TZFBpbQgZeAd-Bm02XlF3Ci0BeCk", "https://v.wpimg.pl/MzM4ZWM2YhssVixkYklvDm8OeD4kEGFYOBZgdWIBfE41BW1hYlQkFihGPyciHCoIOEQ7ID0cPRZiVSo-YkR8VSldKSchUzRVKFk4MikdLEh6UThidVRgGSgBbnp5BC8YYA1jYXwffBx-BGlkdVcuTHVVeCo", "https://v.wpimg.pl/YWM4MTkwdjYsVjtnRAx7I28Obz0CVXV1OBZ3dkREbGc1Gys9BxIrMj1bYzMZAik2OkRjJAdYOCckGztlRBMwJD1YLC1EEjQ1KFBiN1JCO2ApDXp5XRE9MmAALm0NWmA0KQJgYwoRODYuDHxtW049dTA", "https://v.wpimg.pl/MTM3N2VmYjUsUTgBeRZvIG8JbFs_T2F2OBF0EHleeGQ1HChbOgg_MT1cYFUkGD01OkNgQjpCLCQkHDgDeQkkJz1fL0t5CCA2KFdhCzBdL2UvBysfYV98bWAHd1RmQC8yLwVjBW8LLmV-BHlXMAl6djA", "https://v.wpimg.pl/ZTljZDJkdTUNCCx3ZRB4IE5QeC0jSXZ2GUhgZmVYb2QURTwtJg4oMRwFdCM4Hio1Gxp0NCZEOyQFRSx1ZQ8zJxwGOz1lDjc2CQ51IXhdaWNZWG9pfA5iMUFePnQoRmI2WlN3InIKPDFVCT52Llo5dhE", "https://v.wpimg.pl/MzcyMjI2YhsCGztZZklvDkFDbwMgEGFYFlt3SGYBeEobVisDJVc_HxMWYw07Rz0bFAljGiUdLAoKVjtbZlYkCRMVLBNmVyAYBh1iDCpTeU9VGnxHKAN5Hk5NfF54H3UYBkBgCXpWKElUS39Yf1R4WB4", "https://v.wpimg.pl/ZDEzMzQydSUkGDtJfgJ4MGdAbxM4W3ZmMFh3WH5Ka3A9S3pMfh8zKCAIKAo-Vz02MAosDSFXKihqGz0Tfg9rayETPgo9GCNrIBcvHzVWYiZ2GXofYht3JXceKVdlS2p2aBh-TGhUaCAjQilLYkpudn1Ibwc", "https://v.wpimg.pl/ZmFjZjc1dQwnCCxZTEp4GWRQeAMKE3ZPM0hgSEwCb10-RTwDD1QoCDYFdA0RRCoMMRp0Gg8eOx0vRSxbTFUzHjYGOxNMVDcPIw51XVcCaQx0X2NHUFJqDGtePwxQHDtff113XAcJYgsnCTxdVlU-Tzs", "https://v.wpimg.pl/MDdlYmYzYiUFDi9edgFvMEZWewQwWGFmEU5jT3ZJfHAcXW5bdhwkKAEePB02VCo2ERw4GilUPShLDSkEdgx8awAFKh01GzRrAQE7CD1VdXdXDzsJaRhgJwAJbUBtQnVySQ44XWBXfiZRWWlaPBgrdwJeexA", "https://v.wpimg.pl/d2lydXMuS1MNGxJrYg5GRk5DRjEkV0gQGVteemJEVgpcAUs8YwIUWwEeSighWlMCX0FUanhMUh9dSFRgfUVTAV1OSy8kBxFBQhMUP28I", "https://v.wpimg.pl/MTg5ZGY0YjUGVyx0dktvIEUPeC4wEmF2EhdgZXYDeGQfGjwuNVU_MRdadCArRT01EEV0NzUfLCQOGix2dlQkJxdZOz52VSA2AlF1JGoDeWUFUW1qYQh-N0oBbSJhHSxgBld3fzwDdWVfDD4hbVR4dho"], "movies": [], "text": "Zesp\u00f3\u0142 badaczy z University of Cambridge, Uniwersytetu Christiana Albrechta w Kilonii oraz Instytutu Genetyki S\u0105dowej w M\u00fcnster przeanalizowa\u0142 filogenetyczn\u0105 SARS-CoV-2. Na podstawie 160 pr\u00f3bek od pacjent\u00f3w, kt\u00f3rzy zachorowali mi\u0119dzy 24 grudnia 2019 a 4 marca 2020 roku, uda\u0142o im si\u0119 ustali\u0107, \u017ce koronawirus z Wuhan wyst\u0119puje w trzech r\u00f3\u017cnych typach.\n\nTyp A SARS-CoV-2 jest najbli\u017cszy temu, kt\u00f3ry rozpoznano u nietoperzy i \u0142uskowc\u00f3w. Wirus typu A wraz z typem C jest przyczyn\u0105 najwi\u0119kszej liczby zaka\u017ce\u0144 poza Azj\u0105. SARS-CoV-2 typu B, kt\u00f3ry powsta\u0142 z wirusa typu A, wyst\u0119puje g\u0142\u00f3wnie w Azji Wschodniej, a jego zmutowana wersja - typ C - atakuje przede wszystkim w Europie.\n\nCo ciekawe, wirus typu A wyst\u0119puje w Chinach stosunkowo rzadko, a typu C niemal w og\u00f3le tam nie stwierdzono. Ten ostatni jest identyfikowany przede wszystkim we Francji, Szwecji, W\u0142oszech i Anglii.\n\nZobacz te\u017c: Koronawirus. Jak si\u0119 przed nim uchroni\u0107? Nie wystarczy mycie r\u0105k\n\nAutorzy bada\u0144 zwracaj\u0105 uwag\u0119 na to, \u017ce dok\u0142adna analiza poszczeg\u00f3lnych typ\u00f3w wirus\u00f3w pozwala prze\u015bledzi\u0107 tras\u0119 rozprzestrzeniania si\u0119 COVID-19 w poszczeg\u00f3lnych regionach. Zauwa\u017caj\u0105, \u017ce dane sugeruj\u0105 m.in. \u017ce koronawirus przedosta\u0142 si\u0119 do W\u0142och z Niemiec oraz z Singapuru.\n\n- Analiza sieci filogenetycznej mo\u017ce pom\u00f3c w zidentyfikowaniu nieznanych \u017ar\u00f3de\u0142 COVID-19, co pozwoli na obj\u0119cie ich kwarantann\u0105 - przyzna\u0142 dr Peter Foster, g\u0142\u00f3wny autor bada\u0144. Co wi\u0119cej specjali\u015bci zauwa\u017cyli, \u017ce SARS-CoV-2 typu A dodatkowo mo\u017cna podzieli\u0107 na dwie podgromady, co potwierdzaj\u0105 r\u00f3wnie\u017c wcze\u015bniejsze badania.\n\nW przypadku typu B interesuj\u0105cy jest fakt, \u017ce wirus nie zmutowa\u0142 w Chinach. Wszystkie mutacje w typ C zosta\u0142y zarejestrowane poza Chinami - g\u0142\u00f3wnie w Europie, ale r\u00f3wnie\u017c w Brazylii i Kalifornii. Pojawi\u0142 si\u0119 tak\u017ce w Hongkongu, Korei Po\u0142udniowej i na Tajwanie.\n\nBadacze zwr\u00f3cili uwag\u0119 na jeszcze jeden wa\u017cny fakt, kt\u00f3ry uda\u0142o si\u0119 ustali\u0107 po przeanalizowaniu przebiegu mutacji SARS-CoV-2. Ich zdaniem do pierwszych przypadk\u00f3w zaka\u017ce\u0144 mog\u0142o doj\u015b\u0107 ju\u017c w po\u0142owie wrze\u015bnia 2019 roku. Wcze\u015bniej dziennikarze z \"South China Morning Post\" dotarli do informacji, \u017ce przed 17 listopada odnotowano pierwsze potwierdzone przypadki COVID-19 w Wuhan.", "keywords": [], "meta_keywords": [""], "tags": [], "authors": ["Grupa Wirtualna Polska", "Mateusz Tomczak", "\u0141ukasz Michalik"], "publish_date": "Tue Apr 14 09:49:00 2020", "summary": "", "article_html": "", "meta_description": "Analiza genetyczna SARS-CoV-2 pozwoli\u0142a badaczom potwierdzi\u0107 istnienie trzech typ\u00f3w tego wirusa. Poszczeg\u00f3lne typy rozprzestrzeni\u0142y si\u0119 w poszczeg\u00f3lnych regionach \u015bwiata, co mo\u017ce mie\u0107 ogromne znaczenie w...", "meta_lang": "pl", "meta_favicon": "/staticfiles/icons/icon.png", "meta_data": {"viewport": "width=device-width, initial-scale=1", "gaf": "bkuepqcq", "description": "Analiza genetyczna SARS-CoV-2 pozwoli\u0142a badaczom potwierdzi\u0107 istnienie trzech typ\u00f3w tego wirusa. Poszczeg\u00f3lne typy rozprzestrzeni\u0142y si\u0119 w poszczeg\u00f3lnych regionach \u015bwiata, co mo\u017ce mie\u0107 ogromne znaczenie w...", "author": "Grupa Wirtualna Polska", "robots": "max-image-preview:large", "og": {"type": "article", "title": "Koronawirus zmutowa\u0142 w 3 r\u00f3\u017cne typy SARS-CoV-2. Nowe wyniki bada\u0144", "description": "Analiza genetyczna SARS-CoV-2 pozwoli\u0142a badaczom potwierdzi\u0107 istnienie trzech typ\u00f3w tego wirusa. Poszczeg\u00f3lne typy rozprzestrzeni\u0142y si\u0119 w poszczeg\u00f3lnych regionach \u015bwiata, co mo\u017ce mie\u0107 ogromne znaczenie w...", "url": "https://tech.wp.pl/koronawirus-zmutowal-w-3-rozne-typy-sars-cov-2-nowe-wyniki-badan-6499765123332225a", "site_name": "WP Tech", "locale": "pl_PL", "article": {"tag": "Koronawirus Informator"}, "image": "https://v.wpimg.pl/NWE3OTE1YTYkUTlnakpsI2cJbT0sE2J1MBF1dmoAfWR0S2AyLF0rJSBDIHoiQzsnJEQ_ejVdYTY1WmAidB4qPjZDIzU8His6J1Yre3UDdzFyBXhnaAV5YnUee2R8BGM2fAcueSADKmIkBHZlcAN_ZmdO"}, "article": {"published_time": "2020-04-14T09:49:00.000Z", "modified_time": "2020-04-14T10:54:47.000Z"}, "twitter": {"card": "summary_large_image", "description": "Analiza genetyczna SARS-CoV-2 pozwoli\u0142a badaczom potwierdzi\u0107 istnienie trzech typ\u00f3w tego wirusa. Poszczeg\u00f3lne typy rozprzestrzeni\u0142y si\u0119 w poszczeg\u00f3lnych regionach \u015bwiata, co mo\u017ce mie\u0107 ogromne znaczenie w...", "site": "@TechnologieWP", "image": "https://v.wpimg.pl/NWE3OTE1YTYkUTlnakpsI2cJbT0sE2J1MBF1dmoAfWR0S2AyLF0rJSBDIHoiQzsnJEQ_ejVdYTY1WmAidB4qPjZDIzU8His6J1Yre3UDdzFyBXhnaAV5YnUee2R8BGM2fAcueSADKmIkBHZlcAN_ZmdO"}, "fb": {"app_id": 124006764369210, "pages": 204153062611}, "breakpoints": "629, 1139, 1365", "content-width": "device-width, 630, 980, 1280", "mobile-web-app-capable": "yes", "apple-mobile-web-app-capable": "yes", "apple-mobile-web-app-status-bar-style": "black-translucent", "theme-color": "var(--color-brand)"}, "canonical_link": "https://tech.wp.pl/koronawirus-zmutowal-w-3-rozne-typy-sars-cov-2-nowe-wyniki-badan,6499765123332225a"}