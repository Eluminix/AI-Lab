{"source_url": "http://www.ozgurkocaeli.com.tr", "url": "http://www.ozgurkocaeli.com.tr/buyukakin-iki-ilcedeki-projeleri-inceledi-407753h.htm", "title": "B\u00fcy\u00fckak\u0131n, iki il\u00e7edeki projeleri inceledi", "top_image": "https://static.daktilo.com/sites/535/uploads/2020/05/15/407753-0.jpg", "meta_img": "https://static.daktilo.com/sites/535/uploads/2020/05/15/407753-0.jpg", "images": ["https://static.daktilo.com/themes/enerjik_ozgur/assets/img/whatsapp-ozgur.png", "http://www.ozgurkocaeli.com.tr/themes/default/assets/img/resmi-ilandir.png", "https://static.daktilo.com/themes/enerjik_ozgur/assets/img/logo-ozgur-desktop.png", "https://static.daktilo.com/themes/enerjik_ozgur/assets/img/facebook-ozgur.png", "https://static.daktilo.com/themes/enerjik_ozgur/assets/img/twitter-ozgur.png", "https://static.daktilo.com/themes/enerjik_ozgur/assets/img/toast-icon-ozgur.png", "https://static.daktilo.com/sites/535/uploads/2020/05/15/407753-0.jpg", "https://static.daktilo.com/sites/535/uploads/2020/05/15/small/407753-2.jpg", "https://file.daktilo.com/themes/enerjik_ozgur/assets/img/bos.png", "https://static.daktilo.com/sites/535/uploads/2020/05/15/large/407753-0.jpg", "https://static.daktilo.com/themes/enerjik_ozgur/assets/img/instagram-ozgur.png", "https://static.daktilo.com/images/services/google-news-follow.png", "https://static.daktilo.com/sites/535/uploads/2020/05/15/small/407753-1.jpg", "https://static.daktilo.com/themes/enerjik_ozgur/assets/img/youtube-ozgur.png", "https://file.daktilo.com/themes/enerjik_ozgur/assets/img/mask-16-9.png"], "movies": [], "text": "B\u00fcy\u00fck\u015fehir Belediye Ba\u015fkan\u0131 Do\u00e7. Dr. Tahir B\u00fcy\u00fckak\u0131n, Dilovas\u0131 ve Dar\u0131ca\u2019da planlanan ve tamamlanan projeleri yerinde inceledi. \u201cKocaeli\u2019nin tamam\u0131nda ortaya koydu\u011fumuz eserlerle \u015fehrimizi gelece\u011fe ta\u015f\u0131yoruz\u201d diyen Ba\u015fkan B\u00fcy\u00fckak\u0131n, ilk olarak tamamlanan Dilovas\u0131 il\u00e7e merkezine giri\u015f ve \u00e7\u0131k\u0131\u015flar\u0131 kolayla\u015ft\u0131racak \u201cEynerce Kav\u015fa\u011f\u0131\u2013Yavuz Sultan Selim Caddesi Ba\u011flant\u0131 Yolu\u201d projesini inceledi. Ya\u015fam\u0131 kolayla\u015ft\u0131ran ve g\u00fczelle\u015ftiren hizmetleri hayata ge\u00e7irdiklerini dile getiren Ba\u015fkan B\u00fcy\u00fckak\u0131n, \u201cDilovas\u0131 il\u00e7esine giri\u015f \u00e7\u0131k\u0131\u015flar\u0131 rahatlatacak olan \u2018Eynerce Kav\u015fa\u011f\u0131-Yavuz Sultan Selim Caddesi Ba\u011flant\u0131 Yolu\u2019 projemizi tamamlad\u0131k. Kentimize ve il\u00e7emize hay\u0131rl\u0131 olsun\u201d dedi.\n\n\u201cHEM\u015eER\u0130LER\u0130M\u0130ZDEN ALDI\u011eIMIZ G\u00dc\u00c7 VE \u0130LHAMLA\u201d\n\nT\u00fcrkiye\u2019nin ula\u015f\u0131m a\u011f\u0131n\u0131n mihenk ta\u015flar\u0131ndan Kocaeli\u2019nin her alanda oldu\u011fu gibi ula\u015f\u0131m alan\u0131nda da \u00e7ok \u00f6nemli yat\u0131r\u0131mlar\u0131n merkezi konumunda oldu\u011funu s\u00f6yleyen Ba\u015fkan B\u00fcy\u00fckak\u0131n, Fen \u0130\u015fleri Daire Ba\u015fkanl\u0131\u011f\u0131 taraf\u0131ndan y\u00fcr\u00fct\u00fclen \u00e7al\u0131\u015fma kapsam\u0131nda Eynerce Kav\u015fa\u011f\u0131\u2019n\u0131n kuzey taraf\u0131ndaki eski k\u00fc\u00e7\u00fck menfez y\u0131k\u0131larak yerine 270 metre uzunlu\u011funda yeni menfez in\u015fa edildi\u011fini s\u00f6yledi. Ba\u015fkan B\u00fcy\u00fckak\u0131n, \u201cKocaelili hem\u015ferilerimizden ald\u0131\u011f\u0131m\u0131z g\u00fc\u00e7 ve ilhamla, \u015fehrimizi daha iyi seviyelere ta\u015f\u0131man\u0131n m\u00fccadelesini veriyoruz\u201d ifadelerini sarf etti. Ba\u015fkan B\u00fcy\u00fckak\u0131n ayr\u0131ca, Dilovas\u0131\u2019nda yap\u0131m\u0131 s\u00fcren Seyir Tepesi\u2019nde de inceleme yapt\u0131.\n\n\u201cKENT\u0130M\u0130Z\u0130N HER KARI\u015eINA H\u0130ZMET ED\u0130YORUZ\u201d\n\nDilovas\u0131 il\u00e7esindeki incelemelerinin ard\u0131ndan Dar\u0131ca\u2019ya ge\u00e7en Kocaeli B\u00fcy\u00fck\u015fehir Belediye Ba\u015fkan\u0131 Do\u00e7. Dr Tahir B\u00fcy\u00fckak\u0131n, Dar\u0131ca Belediyesi ile ortakla\u015fa yap\u0131lan Cami Mahallesi\u2019ndeki kapal\u0131 pazar yerinde de inceleme yapt\u0131. Ba\u015fkan B\u00fcy\u00fckak\u0131n burada yapt\u0131\u011f\u0131 a\u00e7\u0131klamada, \u201cKendilerine hizmet etme g\u00f6revi veren, bizlere destek ve g\u00f6n\u00fcl veren t\u00fcm Kocaelili hem\u015ferilerimize vefa duygumuzu \u00f6demek i\u00e7in gece g\u00fcnd\u00fcz demeden \u00e7al\u0131\u015f\u0131yoruz. Kentimizi bir b\u00fct\u00fcn olarak g\u00f6rerek her kar\u0131\u015f\u0131na hizmet ediyoruz. Buradaki pazar yerimiz, tamamland\u0131\u011f\u0131nda vatanda\u015flar\u0131m\u0131za modern bir \u015fekilde al\u0131\u015fveri\u015f yapma imk\u00e2n\u0131 tan\u0131yacak\u201d \u015feklinde konu\u015ftu. \u0130ncelemelerde B\u00fcy\u00fck\u015fehir Belediyesi Ba\u015fkan Vekili Ya\u015far \u00c7akmak, Dilovas\u0131 Belediye Ba\u015fkan\u0131 Hamza \u015eayir, Dar\u0131ca Belediye Ba\u015fkan\u0131 Muzaffer B\u0131y\u0131k, AK Parti \u0130l\u00e7e Ba\u015fkanlar\u0131 Osman Akbulut ve Ufuk Acay, B\u00fcy\u00fck\u015fehir Belediyesi Genel Sekreter Yard\u0131mc\u0131s\u0131 Mustafa Altay ile teknik ekipler de haz\u0131r bulundu.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "Dilovas\u0131 ve Dar\u0131ca il\u00e7esinde teknik incelemeler yapan Ba\u015fkan B\u00fcy\u00fckak\u0131n, \u201cKocaelili hem\u015ferilerimizden ald\u0131\u011f\u0131m\u0131z g\u00fc\u00e7 ve ilhamla, \u015fehrimizi daha iyi seviyelere ta\u015f...", "meta_lang": "tr", "meta_favicon": "https://file.ozgurkocaeli.com.tr/sites/535/uploads/2020/06/19/favicon.ico", "meta_data": {"viewport": "width=device-width, initial-scale=1", "title": "B\u00fcy\u00fckak\u0131n, iki il\u00e7edeki projeleri inceledi", "description": "Dilovas\u0131 ve Dar\u0131ca il\u00e7esinde teknik incelemeler yapan Ba\u015fkan B\u00fcy\u00fckak\u0131n, \u201cKocaelili hem\u015ferilerimizden ald\u0131\u011f\u0131m\u0131z g\u00fc\u00e7 ve ilhamla, \u015fehrimizi daha iyi seviyelere ta\u015f...", "datePublished": "2020-05-15T15:13:28+03:00", "dateModified": "2020-05-19T17:46:42+03:00", "url": "https://www.ozgurkocaeli.com.tr/haber/4526013/buyukakin-iki-ilcedeki-projeleri-inceledi", "articleSection": "news", "robots": "max-image-preview:large", "apple-mobile-web-app-status-bar-style": "rgb(21, 51, 134)", "msapplication-navbutton-color": "rgb(21, 51, 134)", "theme-color": "rgb(21, 51, 134)", "google-site-verification": "7D3aTnUHGhbyG0i3-_9iQU80uZ6FSC1q3SmKrpPWrWo", "yandex-verification": "37f98b55046224dd", "msvalidate.01": "67AA483CB54C83F65650079934433B1F", "og": {"site_name": "\u00d6zg\u00fcr Kocaeli Gazetesi", "title": "B\u00fcy\u00fckak\u0131n, iki il\u00e7edeki projeleri inceledi", "description": "Dilovas\u0131 ve Dar\u0131ca il\u00e7esinde teknik incelemeler yapan Ba\u015fkan B\u00fcy\u00fckak\u0131n, \u201cKocaelili hem\u015ferilerimizden ald\u0131\u011f\u0131m\u0131z g\u00fc\u00e7 ve ilhamla, \u015fehrimizi daha iyi seviyelere ta\u015f\u0131man\u0131n m\u00fccadelesini veriyoruz\u201d dedi.", "type": "article", "url": "https://www.ozgurkocaeli.com.tr/haber/4526013/buyukakin-iki-ilcedeki-projeleri-inceledi", "image": {"identifier": "https://static.daktilo.com/sites/535/uploads/2020/05/15/407753-0.jpg", "width": 880, "height": 440, "alt": "B\u00fcy\u00fckak\u0131n, iki il\u00e7edeki projeleri inceledi"}}, "twitter": {"card": "summary_large_image", "site": "@ozgurkocaeli", "creator": "@ozgurkocaeli", "title": "B\u00fcy\u00fckak\u0131n, iki il\u00e7edeki projeleri inceledi", "description": "Dilovas\u0131 ve Dar\u0131ca il\u00e7esinde teknik incelemeler yapan Ba\u015fkan B\u00fcy\u00fckak\u0131n, \u201cKocaelili hem\u015ferilerimizden ald\u0131\u011f\u0131m\u0131z g\u00fc\u00e7 ve ilhamla, \u015fehrimizi daha iyi seviyelere ta\u015f\u0131man\u0131n m\u00fccadelesini veriyoruz\u201d dedi.", "image": "https://static.daktilo.com/sites/535/uploads/2020/05/15/407753-0.jpg", "url": "https://www.ozgurkocaeli.com.tr/haber/4526013/buyukakin-iki-ilcedeki-projeleri-inceledi"}}, "canonical_link": "https://www.ozgurkocaeli.com.tr/haber/4526013/buyukakin-iki-ilcedeki-projeleri-inceledi"}