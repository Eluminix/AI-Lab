{"source_url": "https://www.laregione.ch", "url": "https://www.laregione.ch/estero/estero/1445580/morti-marzo-aprile-paesi-settimana-numero-anni-decessi-rispetto-inizio", "title": "Coronavirus, in Europa 140mila morti in pi\u00f9 in marzo-aprile", "top_image": "https://media.laregione.ch/files/domains/laregione.ch/images/4bva/f_-morti-marzo-aprile-paesi-settimana-numero-anni-decessi-rispetto-inizio-ls12.jpg", "meta_img": "https://media.laregione.ch/files/domains/laregione.ch/images/4bva/f_-morti-marzo-aprile-paesi-settimana-numero-anni-decessi-rispetto-inizio-ls12.jpg", "images": ["https://analytics.laregione.ch?a=noscript:1445580:1:1:3:1:1", "https://media.laregione.ch/files/domains/laregione.ch/30anni/google-play-badge.png", "https://media.laregione.ch/files/domains/laregione.ch/30anni/apple_store.png", "https://media.laregione.ch/files/domains/laregione.ch/loghi/whatsapp_channels_33x33.png", "https://media.laregione.ch/files/domains/laregione.ch/images/sizes/1440x756/4bva/f_-morti-marzo-aprile-paesi-settimana-numero-anni-decessi-rispetto-inizio-ls12.jpg", "https://www.laregione.ch/img/laregione.ch/laregione_logo_grigio.svg", "https://media.laregione.ch/files/domains/laregione.ch/images/4bva/f_-morti-marzo-aprile-paesi-settimana-numero-anni-decessi-rispetto-inizio-ls12.jpg", "https://media.laregione.ch/files/domains/laregione.ch/loghi/lar_online_512x512.webp"], "movies": [], "text": "Nei mesi di marzo e aprile 2020, dalla decima alla diciassettesima settimana dell'anno, in 21 Paesi europei ci sono stati circa 140 mila morti in pi\u00f9 rispetto al numero medio dei decessi registrato nel triennio 2016-19. Lo riporta Eurostat.\n\nL'impatto della pandemia di Covid-19 pu\u00f2 essere valutato dall'aumento dei decessi attribuibili a qualsiasi causa nel periodo considerato, spiega l'istituto di statistica europeo. Il picco di morti aggiuntivi rispetto alla media settimanale del 2016-19 si \u00e8 verificato nella quattordicesima settimana dell'anno, a cavallo tra la fine di marzo e l'inizio di aprile.\n\nIl paragone tra il numero di morti del 2020 con i dati relativi alla mortalit\u00e0 negli anni precedenti mostra a livello aggregato, spiega Eurostat, \"l'eccezionalit\u00e0\" dei primi mesi del 2020 nei 17 Paesi dell'UE per i quali i dati sono disponibili, vale a dire Italia, Belgio, Bulgaria, Repubblica Ceca, Danimarca, Germania, Estonia, Spagna, Francia, Lituania, Lussemburgo, Ungheria, Austria, Portogallo, Slovacchia, Finlandia e Svezia, nonch\u00e9 nei quattro Stati dell'Associazione europea di libero scambio (AELS), ovvero Islanda, Liechtenstein, Norvegia e Svizzera.\n\nAnche se sussistono \"rilevanti disparit\u00e0\" tra i vari Paesi e le varie regioni, nel complesso le prime settimane del 2020 hanno registrato un numero di decessi inferiore a quelli osservati negli anni precedenti.\n\nTuttavia, mentre negli altri anni la mortalit\u00e0 iniziava a diminuire all'approssimarsi della primavera, nel 2020 il numero dei morti ha cominciato a salire bruscamente all'inizio di marzo, in corrispondenza della decima settimana (dal 2 all'8 marzo).\n\nL'apice a fine marzo\n\nNella settimana successiva, quella dal 9 al 15 marzo, i valori del 2020 hanno superato quelli registrati in media nello stesso periodo dei quattro anni precedenti. Il differenziale raggiunge l'apice nella 14esima settimana, dal 30 marzo al 5 aprile. Alla 17esima settimana (20-26 aprile), il delta raggiunge quota 140mila.\n\nI 21 Paesi analizzati non sono stati colpiti nello stesso modo dall'aumento del numero dei decessi: alcuni Stati e alcune regioni hanno registrato bruschi aumenti e decrementi, mentre per altri il processo \u00e8 stato \"meno intenso\". Ci sono state anche differenze riguardo alla tempistica degli aumenti dei decessi.\n\nIl numero dei morti \u00e8 aumentato fortemente in Italia, Spagna e Francia, raggiungendo il picco all'inizio di aprile: nella 13esima settimana (23-29 marzo) in Italia e nella 14esima (30 marzo-5 aprile) in Francia e Spagna, per poi iniziare a calare bruscamente.\n\nIn alcuni Paesi, come Belgio, Portogallo, Svezia e Svizzera, come per l'aggregato europeo, la crescita e la caduta della mortalit\u00e0 ha la forma di una campana, con i picchi nella 14esima (30 marzo-5 aprile) e 15esima settimana (6-12 aprile).\n\nQuesti Paesi mostrano anche \"significative differenze\" tra il numero dei morti osservati quest'anno rispetto a quelli degli anni precedenti.\n\nNegli altri Paesi (Austria, Bulgaria, Repubblica Ceca, Danimarca, Germania, Estonia, Lituania, Lussemburgo, Ungheria, Slovacchia, Finlandia, come pure Islanda, Norvegia e Liechtenstein) l'andamento \u00e8 pi\u00f9 regolare e le differenze con gli anni precedenti sono meno pronunciate. In alcuni Paesi, come Bulgaria e Slovacchia, nelle settimane in questione ci sono stati meno morti che nelle annate precedenti.", "keywords": [], "meta_keywords": [""], "tags": [], "authors": [], "publish_date": "Wed Jun 24 16:41:00 2020", "summary": "", "article_html": "", "meta_description": "Il picco di morti aggiuntivi rispetto alla media si \u00e8 verificato a cavallo tra la fine di marzo e l'inizio di aprile", "meta_lang": "it", "meta_favicon": "/img/laregione.ch/favicons/favicon.ico", "meta_data": {"viewport": "width=device-width, initial-scale=1, shrink-to-fit=no", "og": {"title": "Coronavirus, in Europa 140mila morti in pi\u00f9 in marzo-aprile", "description": "Il picco di morti aggiuntivi rispetto alla media si \u00e8 verificato a cavallo tra la fine di marzo e l'inizio di aprile", "type": "article", "image": {"identifier": "https://media.laregione.ch/files/domains/laregione.ch/images/4bva/f_-morti-marzo-aprile-paesi-settimana-numero-anni-decessi-rispetto-inizio-ls12.jpg", "url": "https://media.laregione.ch/files/domains/laregione.ch/images/4bva/f_-morti-marzo-aprile-paesi-settimana-numero-anni-decessi-rispetto-inizio-ls12.jpg", "secure_url": "https://media.laregione.ch/files/domains/laregione.ch/images/4bva/f_-morti-marzo-aprile-paesi-settimana-numero-anni-decessi-rispetto-inizio-ls12.jpg", "alt": "Le cifre variano tra i diversi Paesi (Keystone)"}, "site_name": "laRegione", "url": "https://www.laregione.ch/estero/estero/1445580/morti-marzo-aprile-paesi-settimana-numero-anni-decessi-rispetto-inizio", "locale": "it_IT"}, "robots": "index,follow", "description": "Il picco di morti aggiuntivi rispetto alla media si \u00e8 verificato a cavallo tra la fine di marzo e l'inizio di aprile", "theme-color": "#ffffff", "apple-itunes-app": "app-id=1320937454", "google-play-app": "app-id=ch.laregione.app", "referrer": "no-referrer-when-downgrade", "fb": {"app_id": 307656632662531}, "article": {"publisher": 218519214877957, "published_time": "2020-06-24T16:41:00+0200", "modified_time": "2020-06-24T16:41:04+0200", "section": "Notizie Estero"}, "twitter": {"card": "summary_large_image", "title": "Coronavirus, in Europa 140mila morti in pi\u00f9 in marzo-aprile", "description": "Il picco di morti aggiuntivi rispetto alla media si \u00e8 verificato a cavallo tra la fine di marzo e l'inizio di aprile", "image": "https://media.laregione.ch/files/domains/laregione.ch/images/4bva/f_-morti-marzo-aprile-paesi-settimana-numero-anni-decessi-rispetto-inizio-ls12.jpg"}}, "canonical_link": "https://www.laregione.ch/estero/estero/1445580/morti-marzo-aprile-paesi-settimana-numero-anni-decessi-rispetto-inizio"}