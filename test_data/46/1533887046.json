{"source_url": "https://kresy.pl", "url": "https://kresy.pl/wydarzenia/posel-kaminski-konfederacja-turcja-grozi-syrii-wojna-na-pelna-skale-i-ucieka-sie-do-otwartego-szantazu/", "title": "Pose\u0142 Kami\u0144ski (Konfederacja): Turcja grozi Syrii wojn\u0105 na pe\u0142n\u0105 skal\u0119 i ucieka si\u0119 do otwartego szanta\u017cu \u00bb Kresy", "top_image": "https://kresy.pl/wp-content/uploads/2020/02/Krystian-Kami\u0144ski.-Fot.-twitter-@KrystianKamin.jpg", "meta_img": "https://kresy.pl/wp-content/uploads/2020/02/Krystian-Kami\u0144ski.-Fot.-twitter-@KrystianKamin.jpg", "images": ["https://kresy.pl/wp-content/uploads/2019/08/88bf3ea63c004488af558141fe2b13b5_18.jpg", "https://kresy.pl/wp-content/uploads/2017/03/kresy_logo_header_vector_full.svg", "https://kresy.pl/wp-content/uploads/2019/12/Wschodnie-Morze-\u015ar\u00f3dziemne.jpg", "https://kresy.pl/wp-content/uploads/2017/08/dust_storm_across_the_persian_gulf_march_28_2003_-_a2003087-0735-250m.jpg", "https://kresy.pl/wp-content/uploads/2020/02/Krystian-Kami\u0144ski.-Fot.-twitter-@KrystianKamin.jpg", "https://kresy.pl/wp-content/uploads/2017/03/kresy_logo_footer_vector.svg", "https://kresy.pl/wp-content/themes/uniset_v1/img/oxfordBanner-mobile.png", "https://kresy.pl/wp-content/uploads/2019/04/turcja.jpg", "https://kresy.pl/wp-content/uploads/2021/09/Nord-Stream-2-zostal-ukoczony.-Fot.-Nord-Stream-Sputnik.jpg", "https://kresy.pl/wp-content/uploads/2021/06/Teczowa-flaga-na-budynku-ambasady-USA-przy-Watykanie.-Fot.-Twitter-@USinHolySee-kadrowane-180x180.jpg", "https://kresy.pl/wp-content/uploads/2024/12/Abu-Mohammad-al-Julani-Foto-Therealbey-Wikimedia-Commons-CC-BY-SA-4.0.jpg", "https://www.paypalobjects.com/pl_PL/i/scr/pixel.gif", "https://kresy.pl/wp-content/uploads/2019/04/kresy-avatar2-80x80.png", "https://kresy.pl/wp-content/uploads/2025/05/2025.05.06-Allestimento-Cappella-Sistina-Seconda-Parte-13.jpeg", "https://kresy.pl/wp-content/themes/uniset_v1/img/oxfordBanner.png", "https://kresy.pl/wp-content/uploads/2024/12/Cudzoziemiec-umieszczony-w-samochodzie-sluzbowym-Strazy-Granicznej-zr.-SG.jpg", "https://kresy.pl/wp-content/uploads/2023/06/Maria-Zacharowa.-Fot.-Tass.jpg", "https://kresy.pl/wp-content/uploads/2025/05/495614461_1840999670083817_2814011914732159989_n.jpg", "https://kresy.pl/wp-content/uploads/2024/08/Radiowoz-zr.-policja.jpg", "https://kresy.pl/wp-content/uploads/2025/05/cq5dam.web_.1280.1280-97.jpeg", "https://kresy.pl/wp-content/uploads/2021/08/Donald-Tusk.-Fot.-Twitter-@Platforma_org-180x180.jpg", "https://kresy.pl/wp-content/uploads/2025/05/Atak-w-Lahore.jpg", "https://kresy.pl/wp-content/uploads/2024/12/332896829_525181072846507_6419368969528431820_n.jpg__1920x900_q85_crop_subsampling-2_upscale.jpg", "https://kresy.pl/wp-content/uploads/2022/01/Friedrich-Merz-zr.-Wikimedia.jpg", "https://kresy.pl/wp-content/uploads/2023/05/Ciemnoczerwona-Biala-Czarna-Cyfrowa-Ogolny-Vlog-Miniaturka-na-YouTube-61.jpg", "https://kresy.pl/wp-content/uploads/2017/04/albania-587343_1920-180x180.jpg", "https://kresy.pl/wp-content/uploads/2019/06/Koba-180x180.jpg", "https://kresy.pl/wp-content/uploads/2025/05/Fot.-Warszawska-Policja-2.jpg", "https://kresy.pl/wp-content/uploads/2025/05/religion-182162_1280.jpg", "https://kresy.pl/wp-content/uploads/2025/01/PCK-Schwedt.jpg", "https://kresy.pl/wp-content/uploads/2021/01/krzy\u017c-pixabay-com.jpg", "https://kresy.pl/wp-content/uploads/2020/02/Krystian-Kami\u0144ski.-Fot.-twitter-@KrystianKamin-970x542-1.jpg", "https://kresy.pl/wp-content/uploads/2022/07/Misja-NATO-w-Kosowie-zr.-Twitter-180x180.jpg", "https://kresy.pl/wp-content/uploads/2020/06/HIMARS.-Fot.-wikimedia.org_.jpg", "https://kresy.pl/wp-content/uploads/2018/08/andrew_brunsonfb_hdv-180x180.jpg", "https://kresy.pl/wp-content/uploads/2023/08/Ursula-von-der-Leyen-i-Wolodymyr-Zelenski-zr-Twitter-180x180.jpg", "https://kresy.pl/wp-content/uploads/2021/09/Szpital-zr.-pixabay.jpg", "https://kresy.pl/wp-content/uploads/2025/05/Samochody-fot.-Pexels.jpg", "https://kresy.pl/wp-content/themes/uniset_v1/img/disable_ads.png", "https://kresy.pl/wp-content/uploads/2025/02/J.D.-Vance.-Fot.-president.gov-ua.jpeg", "https://kresy.pl/wp-content/uploads/2022/03/Grzegorz-Braun.-Fot.-Twitter-@GrzegorzBraun_-1.jpg", "https://kresy.pl/wp-content/uploads/2025/03/Merz.jpg", "https://kresy.pl/wp-content/uploads/2019/10/ukraina-nato-fot-oko-by-970x542-180x180.jpg", "https://kresy.pl/wp-content/uploads/2022/07/Ramzan-Kadyrow.-Fot.-vk-Kadyrow.jpg", "https://kresy.pl/wp-content/uploads/2022/07/Zdjecie-archiwalne.-Xi-Jinping-i-Wladimir-Putin-zr.-wikimedia.jpg"], "movies": [], "text": "NATO nie mo\u017ce \u017cyrowa\u0107 imperialnych, neoosma\u0144skich ambicji Erdogana, a pa\u0144stwa UE powinny bezwzgl\u0119dnie egzekwowa\u0107 kontrol\u0119 na swoich granicach \u2013 zaznacza pose\u0142 Konfederacji, Krystian Kami\u0144ski. \u201eRz\u0105d Polski powinien natychmiast rozpocz\u0105\u0107 rozmowy z w\u0142adzami Grecji i Bu\u0142garii na temat sytuacji na ich granicach z Turcj\u0105\u201d.\n\nPose\u0142 Konfederacji, polityk Ruchu Narodowego i cz\u0142onek sejmowej Komisji Spraw Zagranicznych, Krystian Kami\u0144ski, skomentowa\u0142 na portalu spo\u0142eczno\u015bciowym sytuacj\u0119 dotycz\u0105 eskalacji konfliktu w syryjskiej prowincji Idlib oraz decyzji Turcji o przepuszczaniu uchod\u017ac\u00f3w i migrant\u00f3w do Europy.\n\n\u201eEskalacja w syryjskim Idlib. Turcja, kt\u00f3ra ju\u017c otwarcie wspiera tam nawet najbardziej radykalnych d\u017cihadyst\u00f3w (np. Tahrir asz-Szam), straci\u0142a kilkudziesi\u0119ciu \u017co\u0142nierzy w nalocie, prawdopodobnie przeprowadzonym przez Rosjan. Turcja grozi Syrii wojn\u0105 na pe\u0142n\u0105 skal\u0119. W zwi\u0105zku z faktyczn\u0105 konfrontacj\u0105 nie tylko z armi\u0105 syryjsk\u0105, ale i z Rosj\u0105, Turcja nagle przypomnia\u0142a sobie o NATO\u201d \u2013 napisa\u0142 pose\u0142 Konfederacji.\n\nP\u00f3\u017anym wieczorem w czwartek, agencja prasowa Reuters poinformowa\u0142a o nalocie syryjskich wojsk lotniczych, w kt\u00f3rym zgin\u0119\u0142o 22 tureckich \u017co\u0142nierzy. Jak pisali\u015bmy, tego dnia \u0142\u0105cznie zgin\u0119\u0142o 25 tureckich wojskowych, pozosta\u0142ych trzech zgin\u0119\u0142o w innym incydencie. Ponadto, kolejnych 34 mia\u0142o zosta\u0107 rannych. Cz\u0119\u015b\u0107 \u017ar\u00f3de\u0142 tureckich podawa\u0142o liczb\u0119 co najmniej 33 zabitych. W odwecie za atak na swoich \u017co\u0142nierzy, \u201ewszystkie znane\u201d cele w\u015br\u00f3d syryjskich si\u0142 rz\u0105dowych zosta\u0142y ostrzelane przez tureckie jednostki naziemne i powietrzne.\n\nPrzeczytaj: Rosja: tureccy \u017co\u0142nierze ostrzelani przez si\u0142y syryjskie byli w szeregach boj\u00f3wkarzy\n\n\u201eAnkara b\u0119dzie naciska\u0107 na zaanga\u017cowanie si\u0119 i Sojuszu, i UE we wsparcie czego\u015b co jest jej jednostronn\u0105 i agresywn\u0105 interwencj\u0105 wojskow\u0105 wspieraj\u0105c\u0105 d\u017cihadyst\u00f3w. W\u0142adze Turcji uciekaj\u0105 si\u0119 te\u017c do otwartego szanta\u017cu. W\u0142a\u015bnie otworzy\u0142y granice z UE dla nielegalnych migrant\u00f3w, kt\u00f3rych jest w Turcji oko\u0142o 3,5 mln (\u2026) z innych pa\u0144stw Bliskiego Wschodu. Tureckie s\u0142u\u017cby maj\u0105 wr\u0119cz zach\u0119ca\u0107 do wyruszenia w dalsz\u0105 drog\u0119 do Europy\u201d \u2013 zaznacza Kami\u0144ski.\n\nPose\u0142 zaznaczy\u0142, \u017ce od samego pocz\u0105tku wojny w Syrii w 2011 roku Turcja zapewni\u0142a rozleg\u0142e wsparcie rebeliantom, w tym ugrupowaniom d\u017cihadystycznym.\n\n\u201ePrzyczyni\u0142a si\u0119 do rozpalenia konfliktu, okupuje ca\u0142e po\u0142acie syryjskiego terytorium. Wywo\u0142a\u0142a konflikt, kt\u00f3rego nie obejmuj\u0105 zobowi\u0105zania sojusznicze\u201d \u2013 pisze Kami\u0144ski. \u201eNATO nie mo\u017ce \u017cyrowa\u0107 imperialnych, neoosma\u0144skich ambicji Erdogana, a pa\u0144stwa Unii Europejskiej powinny bezwzgl\u0119dnie egzekwowa\u0107 kontrol\u0119 na swoich granicach i przestrzega\u0107 zasady, \u017ce sk\u0142adaj\u0105cy wnioski o azyl powinni czyni\u0107 to w pierwszym bezpiecznym pa\u0144stwie na swojej drodze\u201d.\n\n\u201eRz\u0105d Polski powinien natychmiast rozpocz\u0105\u0107 rozmowy z w\u0142adzami Grecji i Bu\u0142garii na temat sytuacji na ich granicach z Turcj\u0105 i by\u0107 gotowym do zapewnienia wsparcia przy uszczelnianiu tych granic, [o] ile potrzeb\u0119 tak\u0105 zadeklaruj\u0105 Ateny i Sofia.\n\nEskalacja w syryjskim #Idlib Turcja, kt\u00f3ra ju\u017c otwarcie wspiera tam nawet najbardziej radykalnych d\u017cihadyst\u00f3w (np. Tahrir asz-Szam), straci\u0142a kilkudziesi\u0119ciu \u017co\u0142nierzy w nalocie, prawdopodobnie przeprowadzonym przez Rosjan. Turcja grozi Syrii wojn\u0105 na pe\u0142n\u0105 skal\u0119. #syrianwar \u2014 Krystian Kami\u0144ski ?? (@KrystianKamin) February 28, 2020\n\nJak informowali\u015bmy, turecki minister obrony Hulusi Akar w rozmowie z BBC powiedzia\u0142, \u017ce Syria musi wycofa\u0107 si\u0119 z kluczowych pozycji do ko\u0144ca weekendu, albo nast\u0105pi\u0105 tego konsekwencje. Minister zapowiedzia\u0142 dzia\u0142ania je\u015bli sytuacja nie zmieni si\u0119 do ko\u0144ca lutego. W pi\u0105tek rano, rosyjskie w\u0142adze zdecydowa\u0142y si\u0119 wys\u0142a\u0107 dwa okr\u0119ty wojskowe uzbrojone w pociski naprowadzaj\u0105ce na wody przybrze\u017cne Syrii. Rosja uwa\u017ca, \u017ce win\u0119 za \u015bmier\u0107 tureckich \u017co\u0142nierzy ponosi tylko Turcja.\n\nJak pisali\u015bmy, w zwi\u0105zku ze wspieran\u0105 przez Rosjan ofensyw\u0105 si\u0142 rz\u0105dowych w syryjskiej prowincji Idlib i nowej fali uchod\u017ac\u00f3w, w\u0142adze Turcji zdecydowa\u0142y, \u017ce nie b\u0119d\u0105 blokowa\u0107 uchod\u017acom przedostawania si\u0119 do Europy. Wed\u0142ug Reutersa, tureckie s\u0142u\u017cby otrzyma\u0142y rozkaz przepuszczenia ich w razie pr\u00f3b przekraczania granicy na l\u0105dzie i na morzu. Tureckie i zachodnie media informuj\u0105 o licznych grupach migrant\u00f3w, kt\u00f3rzy za przyzwoleniem tureckich w\u0142adz ruszyli w drog\u0119, pr\u00f3buj\u0105c przedosta\u0107 si\u0119 drog\u0105 l\u0105dow\u0105 lub morsk\u0105 do kraj\u00f3w cz\u0142onkowskich UE.\n\nTwitter.com / Kresy.pl", "keywords": [], "meta_keywords": [""], "tags": ["bezpiecze\u0144stwo i obrona", "wojna w Syrii", "polityka", "kryzys migracyjny", "Wydarzenia", "Krystian Kami\u0144ski", "Tahrir asz-Szam", "Turcja", "NATO", "Idlib", "Europa Po\u0142udniowa", "Unia Europejska", "Konfederacja Wolno\u015b\u0107 i Niepodleg\u0142o\u015b\u0107", "Polska", "Bliski Wsch\u00f3d", "d\u017cihady\u015bci"], "authors": ["Marek Trojan"], "publish_date": "Fri Feb 28 12:59:40 2020", "summary": "", "article_html": "", "meta_description": "NATO nie mo\u017ce \u017cyrowa\u0107 imperialnych, neoosma\u0144skich ambicji Erdogana, a pa\u0144stwa UE powinny bezwzgl\u0119dnie egzekwowa\u0107 kontrol\u0119 na swoich granicach \u2013 zaznacza pose\u0142 Konfederacji, Krystian Kami\u0144ski. \u201eRz\u0105d Polski powinien natychmiast rozpocz\u0105\u0107 rozmowy z w\u0142adzami Grecji i Bu\u0142garii na temat sytuacji na ich granicach z Turcj\u0105\u201d.", "meta_lang": "pl", "meta_favicon": "https://kresy.pl/wp-content/uploads/2017/03/kresy_logo_header_vector-1.svg", "meta_data": {"viewport": "width=device-width, initial-scale=1, maximum-scale=1", "robots": "index, follow, max-image-preview:large, max-snippet:-1, max-video-preview:-1", "description": "NATO nie mo\u017ce \u017cyrowa\u0107 imperialnych, neoosma\u0144skich ambicji Erdogana, a pa\u0144stwa UE powinny bezwzgl\u0119dnie egzekwowa\u0107 kontrol\u0119 na swoich granicach \u2013 zaznacza pose\u0142 Konfederacji, Krystian Kami\u0144ski. \u201eRz\u0105d Polski powinien natychmiast rozpocz\u0105\u0107 rozmowy z w\u0142adzami Grecji i Bu\u0142garii na temat sytuacji na ich granicach z Turcj\u0105\u201d.", "og": {"locale": "pl_PL", "type": "article", "title": "Pose\u0142 Kami\u0144ski (Konfederacja): Turcja grozi Syrii wojn\u0105 na pe\u0142n\u0105 skal\u0119 i ucieka si\u0119 do otwartego szanta\u017cu", "description": "NATO nie mo\u017ce \u017cyrowa\u0107 imperialnych, neoosma\u0144skich ambicji Erdogana, a pa\u0144stwa UE powinny bezwzgl\u0119dnie egzekwowa\u0107 kontrol\u0119 na swoich granicach \u2013 zaznacza pose\u0142 Konfederacji, Krystian Kami\u0144ski. \u201eRz\u0105d Polski powinien natychmiast rozpocz\u0105\u0107 rozmowy z w\u0142adzami Grecji i Bu\u0142garii na temat sytuacji na ich granicach z Turcj\u0105\u201d.", "url": "https://kresy.pl/wydarzenia/posel-kaminski-konfederacja-turcja-grozi-syrii-wojna-na-pelna-skale-i-ucieka-sie-do-otwartego-szantazu/", "site_name": "Kresy.pl", "image": "https://kresy.pl/wp-content/uploads/2020/02/Krystian-Kami\u0144ski.-Fot.-twitter-@KrystianKamin.jpg"}, "article": {"publisher": "https://facebook.com/KresyPL/", "author": "https://www.facebook.com/marek.troian", "published_time": "2020-02-28T12:59:40+00:00"}, "twitter": {"card": "summary", "creator": "@kresypl", "site": "@kresypl", "label1": "Written by", "data1": "Marek Trojan", "label2": "Est. reading time", "data2": "4 minutes"}, "fb": {"admins": 1313922530, "app_id": 135654636480702}, "generator": "WordPress 6.1.1", "msapplication-TileImage": "https://kresy.pl/wp-content/uploads/2020/12/cropped-KRESY-circle-512-270x270.png"}, "canonical_link": "https://kresy.pl/wydarzenia/posel-kaminski-konfederacja-turcja-grozi-syrii-wojna-na-pelna-skale-i-ucieka-sie-do-otwartego-szantazu/"}