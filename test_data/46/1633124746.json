{"source_url": "https://www.primaonline.it", "url": "https://www.primaonline.it/2020/06/12/308389/il-calendario-di-f1-perde-altre-3-tappe-brawn-possibilita-di-allungare-la-stagione-in-europa/", "title": "Il calendario di F1 perde altre 3 tappe. Brawn: possibilit\u00e0 di allungare la stagione in Europa", "top_image": "https://www.primaonline.it/wp-content/themes/primaonline-theme/images/favicon.ico", "meta_img": "https://www.primaonline.it/wp-content/themes/primaonline-theme/images/favicon.ico", "images": ["https://www.primaonline.it/wp-content/uploads/2023/06/edgenesis3_20230614162901429_d66c4518b11f2dbdff0ca0855c1c0803-900x479.jpg", "https://www.primaonline.it/wp-content/themes/primaonline-theme/images/share/x.png", "https://www.primaonline.it/wp-content/uploads/2025/03/edgenesis3_20250312120216447_707079024de741804697a9d8897b0691-900x497.jpg", "https://www.primaonline.it/wp-content/uploads/2021/12/edgenesis3_20211229164330967_ee9ec6333263535daa25dedc63785ee6-900x600.jpg", "https://www.primaonline.it/wp-content/uploads/2021/09/Luigi-Gubitosi-_Amministratore-Delegato-TIM_TIM-presenta-il-5G-Roma-5-luglio.jpg", "https://www.primaonline.it/wp-content/themes/primaonline-theme/images/share/linkedin.png", "https://www.primaonline.it/wp-content/uploads/2020/06/edgenesis3_20200612155931349.jpg", "https://www.primaonline.it/wp-content/uploads/2021/08/Diletta-Leotta-volto-del-calcio-su-Dazn-foto-LaPresse.jpg", "https://www.primaonline.it/wp-content/uploads/2021/09/13703837_small.jpg", "https://www.primaonline.it/wp-content/uploads/2023/05/prima_comunicazione_speciale.jpg", "https://www.primaonline.it/wp-content/themes/primaonline-theme/images/logo.png", "https://www.primaonline.it/wp-content/themes/primaonline-theme/images/logo_newsletter.png", "https://www.primaonline.it/wp-content/themes/primaonline-theme/images/favicon.ico", "https://www.primaonline.it/wp-content/themes/primaonline-theme/images/default.jpg", "https://www.primaonline.it/wp-content/themes/primaonline-theme/images/share/whatsapp.png", "https://www.primaonline.it/wp-content/themes/primaonline-theme/images/share/email.png", "https://www.primaonline.it/wp-content/themes/primaonline-theme/images/share/facebook.png", "https://www.primaonline.it/wp-content/uploads/2025/05/555-GROUPAGE-COPERTINE.png"], "movies": [], "text": "Nuove cancellazioni nel calendario di Formula1 che ha annunciato che per la stagione 2020 non si correr\u00e0 in Azerbaigian, Singapore e Giappone. L\u2019annullamento della tappa di Suzuka \u00e8 legato alle difficolt\u00e0 di viaggio, mentre negli altri due casi alle difficolt\u00e0 di non poter assicurare in breve tempo l\u2019allestimento di circuiti cittadini.\n\nMa nonostante tutto la Formula 1 \u201ccrede ancora nel progetto di svolgere tra le 15 e le 18 gare entro la fine della stagione\u201d, prevista per met\u00e0 dicembre ad Abu Dhabi. Ad indicare l\u2019obiettivo sono stati gli stessi promotori del circus.\n\nAd oggi il via \u00e8 previsto il 5 luglio sul Red Bull Ring dello Spielberg. Quella in Austria sar\u00e0 la prima di una serie di otto gare in Europa tra luglio e settembre, a porte chiuse, con personale ridotto nel paddock e seguendo un rigoroso protocollo sanitario. Un secondo gran premio \u00e8 in programma al Red Bull Ring il 12 luglio, prima delle tappe in Ungheria (sull\u2019Hungaroring di Budapest) il 19 luglio, Gran Bretagna (a Silverstone) il 2 e 9 agosto, Spagna (sul circuito Barcellona-Catalogna a Montmelo) il 16 agosto, Belgio (a Spa-Francorchamps) il 30 agosto e Italia (a Monza) il 6 settembre.\n\nDopo si spera che l\u2019emergenza coronavirus sia arretrata tanto da consentire di portare squadre e piloti in Asia e nelle Americhe.\n\nIntervistato dal sito ufficiale della F1, il suo direttore sportivo Ross Brawn ha spiegato che \u201csi sta valutando la possibilit\u00e0 prolungare la stagione europea di una o due gare se fosse necessario\u201d.\n\nMugello (che quest\u2019anno non ospiter\u00e0 le corso della Moto Gp) e Imola in Italia, Portimao in Portogallo e Hockenheim in Germania si sono candidate per ospitare eventi. In programma poco prima di Abu Dhabi, alla fine del campionato, anche il Bahrein potrebbe ospitare due gp.", "keywords": [], "meta_keywords": [""], "tags": ["dati e cifre", "documenti", "CLASSIFICHE", "muy confidencial", "Idee e spunti degli editorialisti di Prima", "SOSTENIBILIT\u00c0"], "authors": ["Daniela Colombo"], "publish_date": "Fri Jun 12 00:00:00 2020", "summary": "", "article_html": "", "meta_description": "", "meta_lang": "it", "meta_favicon": "https://www.primaonline.it/wp-content/themes/primaonline-theme/images/favicon.ico", "meta_data": {"viewport": "width=device-width, initial-scale=1", "robots": "index, follow, max-image-preview:large, max-snippet:-1, max-video-preview:-1", "og": {"locale": "it_IT", "type": "article", "title": "Il calendario di F1 perde altre 3 tappe. Brawn: possibilit\u00e0 di allungare la stagione in Europa - Primaonline", "description": "Nuove cancellazioni nel calendario di Formula1 che ha annunciato che per la stagione 2020 non si correr\u00e0 in Azerbaigian, Singapore e Giappone. L\u2019annullamento della tappa di Suzuka \u00e8 legato alle difficolt\u00e0 di viaggio, mentre negli altri due casi alle difficolt\u00e0 di non poter assicurare in breve tempo l\u2019allestimento di circuiti cittadini.\u00a0 Ma nonostante tutto\u00a0la Formula [\u2026]", "url": "https://www.primaonline.it/2020/06/12/308389/il-calendario-di-f1-perde-altre-3-tappe-brawn-possibilita-di-allungare-la-stagione-in-europa/", "site_name": "Primaonline"}, "article": {"published_time": "2020-06-12T14:03:31+00:00"}, "author": "Daniela Colombo", "twitter": {"card": "summary_large_image", "label1": "Scritto da", "data1": "Daniela Colombo", "label2": "Tempo di lettura stimato", "data2": "1 minuto"}, "generator": "WordPress 6.8.1"}, "canonical_link": "https://www.primaonline.it/2020/06/12/308389/il-calendario-di-f1-perde-altre-3-tappe-brawn-possibilita-di-allungare-la-stagione-in-europa/"}