{"source_url": "https://kresy.pl", "url": "https://kresy.pl/wydarzenia/gospodarka/austria-nadal-sprzeciwia-sie-oddaniu-ue-prawa-do-zadluzania-sie-w-imieniu-panstw/", "title": "Austria nadal sprzeciwia si\u0119 oddaniu UE prawa do zad\u0142u\u017cania si\u0119 w imieniu pa\u0144stw \u00bb Kresy", "top_image": "https://kresy.pl/wp-content/uploads/2019/12/maxresdefault.jpg", "meta_img": "https://kresy.pl/wp-content/uploads/2019/12/maxresdefault.jpg", "images": ["https://kresy.pl/wp-content/uploads/2017/03/kresy_logo_header_vector_full.svg", "https://kresy.pl/wp-content/uploads/2022/03/277102088_503295677920180_1406178797553385263_n.jpg", "https://kresy.pl/wp-content/uploads/2025/05/GqFeJG7XwAAWUDd.jpg", "https://kresy.pl/wp-content/uploads/2025/05/hq720_2.jpg", "https://kresy.pl/wp-content/uploads/2025/05/Indyjski-mysliwiec-fot.-X.jpg", "https://kresy.pl/wp-content/uploads/2024/11/W.-Putin-podczas-oredzia-telewizyjnego-listopad-2024-r.-Zr.-TASS-Ruptly.jpg", "https://kresy.pl/wp-content/uploads/2019/08/Kaszmir.jpg", "https://kresy.pl/wp-content/uploads/2017/03/kresy_logo_footer_vector.svg", "https://kresy.pl/wp-content/themes/uniset_v1/img/oxfordBanner-mobile.png", "https://kresy.pl/wp-content/uploads/2025/05/a7625239-8f9b-4080-837f-b49505492899.jpeg", "https://kresy.pl/wp-content/uploads/2025/05/Po-dwoch-stronach-barykady-85.jpg", "https://kresy.pl/wp-content/uploads/2020/01/Rosja.jpg", "https://kresy.pl/wp-content/uploads/2019/12/maxresdefault-970x542.jpg", "https://kresy.pl/wp-content/uploads/2025/05/Fot.-KSP.jpg", "https://kresy.pl/wp-content/uploads/2019/12/maxresdefault.jpg", "https://www.paypalobjects.com/pl_PL/i/scr/pixel.gif", "https://kresy.pl/wp-content/uploads/2024/02/zr.-Rafal-Mekler-X.jpg", "https://kresy.pl/wp-content/themes/uniset_v1/img/oxfordBanner.png", "https://kresy.pl/wp-content/uploads/2024/12/Dostawa-czolgow-K2-do-Polski-fot.-X_@pawebejda.jpg", "https://kresy.pl/wp-content/uploads/2017/10/uladzimir-makiej-fot-newsbel-by-180x180.jpg", "https://kresy.pl/wp-content/uploads/2020/09/Mateusz-Morawiecki-Swiet\u0142ana-Tichanowska-i-Wo\u0142ha-Kawalkawa.-Fot.-Krystian-Maj-KPRM-twitter.com-@MorawieckiM-180x180.jpg", "https://kresy.pl/wp-content/uploads/2021/02/Dagestan.jpg", "https://kresy.pl/wp-content/uploads/2025/05/Calina-Georgescu-i-George-Simon-fot.-X.jpg", "https://kresy.pl/wp-content/uploads/2018/08/sankcje-rosja-fot-en-censor-net-180x180.jpg", "https://kresy.pl/wp-content/uploads/2025/05/Jaroslaw-Kaczynski-i-Slawomir-Mentzen-fot.-gov.pl-i-X.jpg", "https://kresy.pl/wp-content/uploads/2024/04/Czolgi-K2-Sil-Zbrojnych-RP.jpg", "https://kresy.pl/wp-content/uploads/2025/05/Miejsce-ekshumacji-w-Puznikach-fot.-MKiDN.jpg", "https://kresy.pl/wp-content/uploads/2021/01/Merkeva-Mk-4M-\u017ar.-Wikimedia.jpg", "https://kresy.pl/wp-content/uploads/2025/04/1620px-EU2024BE_240321_Nuclear_Energy_Summit_Brussels_Expo_JNZT_0300_53601265207.jpg", "https://kresy.pl/wp-content/uploads/2021/08/gaz-interfax-ru-180x180.jpg", "https://kresy.pl/wp-content/uploads/2017/04/przejscie-w-korczowej-1.jpg", "https://kresy.pl/wp-content/uploads/2025/02/Po-dwoch-stronach-barykady-33.jpg", "https://kresy.pl/wp-content/uploads/2025/05/Po-dwoch-stronach-barykady-84.jpg", "https://kresy.pl/wp-content/uploads/2019/01/theresa-may-fot-reuters-tv-twitter-180x180.jpg", "https://kresy.pl/wp-content/uploads/2025/05/Spalenie-flagi-UE-Fot.-X.com_.jpg", "https://kresy.pl/wp-content/uploads/2025/05/Fot.-omroepbrabant.nl_.jpg", "https://kresy.pl/wp-content/uploads/2025/05/Po-dwoch-stronach-barykady-83.jpg", "https://kresy.pl/wp-content/uploads/2022/04/light-warm-ring-cooking-kitchen-flame-768492-pxhere.com_-180x180.jpg", "https://kresy.pl/wp-content/uploads/2025/05/Fot.-SG.jpg", "https://kresy.pl/wp-content/uploads/2017/02/46f49ab46e81ed8d260b3a3f63520b21.jpg", "https://kresy.pl/wp-content/themes/uniset_v1/img/disable_ads.png", "https://kresy.pl/wp-content/uploads/2022/12/Poslowie-Konfederacji-R.-Winnicki-i-M.-Urbaniak-pod-Ministerstwem-Rolnictwa.-Zr.-YT-Konfeeracja-kadr-z-nagrania-180x180.jpg", "https://kresy.pl/wp-content/uploads/2025/04/Vahagn_Khachaturyan_and_Vladimir_Putin_at_the_25th_St._Petersburg_International_Economic_Forum_5-180x180.jpg", "https://kresy.pl/wp-content/uploads/2024/05/Zdj.-ilustracyjne-zr.-Straz-Graniczna.jpg"], "movies": [], "text": "Minister finans\u00f3w Austrii Gernot Bluemel o\u015bwiadczy\u0142, \u017ce jego pa\u0144stwo nadal sprzeciwia si\u0119 koncepcji nadania Komisji Europejskiej prawa emisji obligacji, kt\u00f3re sp\u0142aca\u0107 b\u0119d\u0105 pa\u0144stwa cz\u0142onkowskie.\n\nW\u0142adze Francji i Niemiec wysun\u0119\u0142y koncepcj\u0119 zezwolenia Komisji Europejskiej na zaci\u0105ganie d\u0142ugu w imieniu Unii Europejskiej. Sama KE przygotowa\u0142a projekt programu obejmuj\u0105cego wydanie 750 mld euro, z czego 500 mld na bezzwrotne wsparcie finansowe dla gospodarek i firm. Reszta ma zosta\u0107 przeznaczona na nisko-oprocentowane kredyty. \u015arodki maj\u0105 by\u0107 pozyskane poprzez emisj\u0119 unijnych obligacji. Na ich sp\u0142at\u0119 sk\u0142ada\u0142yby si\u0119 wszystkie pa\u0144stwa cz\u0142onkowskie. Przy czym z funduszy najbardziej skorzystaj\u0105 pa\u0144stwa najbardziej poszkodowane przez pandemi\u0119 koronawirusa i wywo\u0142any przez ni\u0105 kryzys. Powoduje to op\u00f3r pa\u0144stw, kt\u00f3re znajduj\u0105 si\u0119 w lepszej kondycji gospodarczo-finansowej i kt\u00f3re maj\u0105 by\u0107 p\u0142atnikami netto ca\u0142ego programu.\n\nW\u015br\u00f3d pa\u0144stw opieraj\u0105cych si\u0119 koncepcji wsp\u00f3lnego d\u0142ugu publicznego w ramach UE przoduj\u0105 Szwecja, Holandia, Dania i Austria. Minister finans\u00f3w tej ostatniej po raz kolejny podkre\u015bli\u0142 sw\u00f3j sprzeciw. Jak uzasadni\u0142, sprzeciwia si\u0119 \u201cdlatego, \u017ce obci\u0105\u017cenie, jakie nak\u0142ada na austriackiego podatnika jest po prostu zbyt du\u017ce. Dlatego potrzebujemy wznowienia negocjacji, w kt\u00f3rych jeste\u015bmy ch\u0119tni uczestniczy\u0107\u201d.\n\nInnym przeciwnikiem tego rodzaju programu s\u0105 Czechy. Jak poda\u0142 w sobot\u0119 portal wGospdoarce wed\u0142ug wst\u0119pnych oblicze\u0144 pa\u0144stwo to by\u0142oby jedynym w\u015br\u00f3d nowych pa\u0144stw Unii Europejskiej, kt\u00f3re te\u017c sta\u0142oby si\u0119 p\u0142atnikiem netto ca\u0142ego programu.\n\nProgram forsowany przez Pary\u017c i Berlin ma by\u0107 sposobem na szybkie wyci\u0105gni\u0119cie gospodarek pa\u0144stwo unijnych z recesji jak\u0105 spowodowa\u0142o zablokowanie gospodarki z powodu \u015brodk\u00f3w przeciwepidemicznych zastosowanych przez niemal wszystkie pa\u0144stwa UE. Prezes Europejskiego Banku Centralnego Christine Lagarde og\u0142osi\u0142a w \u015brod\u0119, \u017ce spadek produktu krajowego brutto w pa\u0144stwach unii walutowej wyniesie mi\u0119dzy 8 proc. a 12 proc.\n\nwgospodarce.pl/kresy.pl", "keywords": [], "meta_keywords": [""], "tags": ["Europa Zachodnia", "Europa P\u00f3\u0142nocna", "polityka", "Wydarzenia", "gospodarka", "d\u0142ug publiczny", "Europa \u015arodkowa", "Austria", "Komisja Europejska", "kryzys ekonomiczny", "Unia Europejska", "Czechy", "Europa Po\u0142udniowa"], "authors": ["Karol Ka\u017amierczak"], "publish_date": "Sun May 31 11:36:31 2020", "summary": "", "article_html": "", "meta_description": "Minister finans\u00f3w Austrii Gernot Bluemel o\u015bwiadczy\u0142, \u017ce jego pa\u0144stwo nadal sprzeciwia si\u0119 koncepcji nadania Komisji Europejskiej prawa emisji obligacji, kt\u00f3re sp\u0142aca\u0107 b\u0119d\u0105 pa\u0144stwa cz\u0142onkowskie.", "meta_lang": "pl", "meta_favicon": "https://kresy.pl/wp-content/uploads/2017/03/kresy_logo_header_vector-1.svg", "meta_data": {"viewport": "width=device-width, initial-scale=1, maximum-scale=1", "robots": "index, follow, max-image-preview:large, max-snippet:-1, max-video-preview:-1", "description": "Minister finans\u00f3w Austrii Gernot Bluemel o\u015bwiadczy\u0142, \u017ce jego pa\u0144stwo nadal sprzeciwia si\u0119 koncepcji nadania Komisji Europejskiej prawa emisji obligacji, kt\u00f3re sp\u0142aca\u0107 b\u0119d\u0105 pa\u0144stwa cz\u0142onkowskie.", "og": {"locale": "pl_PL", "type": "article", "title": "Austria nadal sprzeciwia si\u0119 oddaniu UE prawa do zad\u0142u\u017cania si\u0119 w imieniu pa\u0144stw", "description": "Minister finans\u00f3w Austrii Gernot Bluemel o\u015bwiadczy\u0142, \u017ce jego pa\u0144stwo nadal sprzeciwia si\u0119 koncepcji nadania Komisji Europejskiej prawa emisji obligacji, kt\u00f3re sp\u0142aca\u0107 b\u0119d\u0105 pa\u0144stwa cz\u0142onkowskie.", "url": "https://kresy.pl/wydarzenia/gospodarka/austria-nadal-sprzeciwia-sie-oddaniu-ue-prawa-do-zadluzania-sie-w-imieniu-panstw/", "site_name": "Kresy.pl", "image": "https://kresy.pl/wp-content/uploads/2019/12/maxresdefault.jpg"}, "article": {"publisher": "https://facebook.com/KresyPL/", "published_time": "2020-05-31T11:36:31+00:00"}, "twitter": {"card": "summary", "creator": "@kresypl", "site": "@kresypl", "label1": "Written by", "data1": "Karol Ka\u017amierczak", "label2": "Est. reading time", "data2": "2 minutes"}, "fb": {"admins": 1313922530, "app_id": 135654636480702}, "generator": "WordPress 6.1.1", "msapplication-TileImage": "https://kresy.pl/wp-content/uploads/2020/12/cropped-KRESY-circle-512-270x270.png"}, "canonical_link": "https://kresy.pl/wydarzenia/gospodarka/austria-nadal-sprzeciwia-sie-oddaniu-ue-prawa-do-zadluzania-sie-w-imieniu-panstw/"}