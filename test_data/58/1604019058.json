{"source_url": "https://fakty.interia.pl", "url": "https://fakty.interia.pl/raporty/raport-wybory-prezydenckie-2020/aktualnosci/news-wybory-2020-gowin-prawdopodobny-termin-to-28-czerwca-lub-5-l,nId,4491026", "title": "Wybory 2020. Gowin: Prawdopodobny termin to 28 czerwca lub 5 lipca", "top_image": "https://i.iplsc.com/-/000A3K3DGW8FH30T-C461.jpg", "meta_img": "https://i.iplsc.com/-/000A3K3DGW8FH30T-C461.jpg", "images": ["https://i.iplsc.com/000KZM5IINQRKMDY-C401.webp", "https://i.iplsc.com/000KON8IWFEPET0G-C401.webp", "https://fakty.interia.pl/images/logoInteriaWydaMedium.svg", "https://i.iplsc.com/000KZM20J2RP7UQ3-C401.webp", "https://i.iplsc.com/000KZM0XG5ELS8R7-C401.webp", "https://i.iplsc.com/000KZM09EKLE4FRK-C401.webp", "https://i.iplsc.com/-/000A3K3DGW8FH30T-C461.jpg", "https://i.iplsc.com/000KZM5CFFU0HDG7-C401.webp", "https://i.iplsc.com/000KZM0EQKMFB9D3-C401.webp", "https://i.iplsc.com/000KZMA31DQKPT2S-C401.webp", "https://i.iplsc.com/0009A6098CYXTC6T-C202-F4.webp", "https://fakty.interia.pl/images/logoWydarzeniaMedium.svg", "https://i.iplsc.com/000A3K3DGW8FH30T-C322-F4.webp"], "movies": [], "text": "W wyborach prezydenckich 2020 r. g\u0142osowanie b\u0119dzie odbywa\u0107 si\u0119 w lokalach wyborczych, ale b\u0119dzie te\u017c mo\u017cliwo\u015b\u0107 g\u0142osowania korespondencyjnego - wynika z projektu przygotowanego przez klub PiS. Uchyla si\u0119 w nim ustaw\u0119 m\u00f3wi\u0105c\u0105, \u017ce w tegorocznych wyborach g\u0142osowanie ma by\u0107 wy\u0142\u0105cznie korespondencyjne.\n\nLider Porozumienia zosta\u0142 zapytany we wtorek w TVN24, jaki jest jego zdaniem najbardziej prawdopodobny termin wybor\u00f3w prezydenckich. \"To albo 28 czerwca, albo 5 lipca. Waha\u0142bym si\u0119 przed mo\u017cliwo\u015bci\u0105 wskazania przez pani\u0105 marsza\u0142ek Sejmu daty 12 lipca dlatego, \u017ce wtedy S\u0105d Najwy\u017cszy mia\u0142by bardzo ma\u0142o czasu na orzeczenie o wa\u017cno\u015bci b\u0105d\u017a niewa\u017cno\u015bci wybor\u00f3w. Musimy pami\u0119ta\u0107, \u017ce 6 sierpnia ko\u0144czy si\u0119 kadencja prezydenta Andrzeja Dudy i mieliby\u015bmy do czynienia z kolejnym impasem konstytucyjnym\" - zaznaczy\u0142.\n\nDopytywany, zapewni\u0142, \u017ce pod nowym projektem dotycz\u0105cym wybor\u00f3w prezydenckich w 2020 roku podpisuj\u0105 si\u0119 wszystkie trzy partie Zjednoczonej Prawicy - PiS, Porozumienie, Solidarna Polska.\n\n\"Nie wiem, czy projekt by\u0142 konsultowany z ministrem Szumowskim\"\n\n\"Uwa\u017cam, \u017ce to s\u0105 rozwi\u0105zania, kt\u00f3re wychodz\u0105 naprzeciw wszystkim zastrze\u017ceniom, kt\u00f3re zg\u0142asza\u0142a opozycja, liczni eksperci, ale tak\u017ce my, politycy Porozumienia. S\u0105dz\u0119, \u017ce wypracowali\u015bmy wsp\u00f3lnie z Prawem i Sprawiedliwo\u015bci\u0105 rozwi\u0105zania, kt\u00f3re mog\u0105 liczy\u0107 na poparcie tak\u017ce opozycji\" - podkre\u015bli\u0142 Gowin.\n\nPytany, czy r\u00f3wnie\u017c minister zdrowia \u0141ukasz Szumowski poprze ten projekt, skoro wcze\u015bniej odradza\u0142 tradycyjne wybory i m\u00f3wi\u0142, \u017ce do urn wyborczych b\u0119dzie mo\u017cna p\u00f3j\u015b\u0107 najwcze\u015bniej za dwa lata. \"Przyznam, \u017ce nie wiem, czy ten projekt by\u0142 konsultowany z panem ministrem Szumowskim, ja tego nie robi\u0142em\" - powiedzia\u0142 Gowin. \"Ka\u017cdy minister jest politykiem, nie mo\u017ce kierowa\u0107 si\u0119 wy\u0142\u0105cznie argumentami eksperckimi, musi bra\u0107 pod uwag\u0119 ca\u0142okszta\u0142t funkcjonowania pa\u0144stwa\" - zauwa\u017cy\u0142\n\nJak zaznaczy\u0142, mamy obecnie \"pewn\u0105 konieczno\u015b\u0107 konstytucyjn\u0105 - wybory musz\u0105 odby\u0107 si\u0119 w ci\u0105gu 60 dni od momentu og\u0142oszenia ich przez marsza\u0142ek Sejmu El\u017cbiet\u0119 Witek\". Gowin zaznaczy\u0142, \u017ce to zbyt kr\u00f3tki czas, \u017ceby przygotowa\u0107 wybory w pe\u0142ni korespondencyjne.\n\nPonadto, wskazywa\u0142 Gowin, \"wyra\u017anie wida\u0107, \u017ce Polacy, opinia publiczna oczekuje od rz\u0105du szybszego odmra\u017cania gospodarki, szybszego udost\u0119pniania przestrzeni publicznej, us\u0142ug\". \"W tej sytuacji opory przeciwko wyborom, kt\u00f3re odbywaj\u0105 si\u0119 w lokalach wyborczych s\u0105dz\u0119, \u017ce b\u0119d\u0105 znacznie mniejsze - oceni\u0142 Gowin.\n\nWybory na nowych zasadach\n\nProjekt PiS zak\u0142ada, \u017ce w wyborach prezydenckich 2020 r. g\u0142osowanie b\u0119dzie odbywa\u0107 si\u0119 w lokalach wyborczych, ale b\u0119dzie te\u017c mo\u017cliwo\u015b\u0107 g\u0142osowania korespondencyjnego. Uchyla si\u0119 w nim ustaw\u0119 m\u00f3wi\u0105c\u0105, \u017ce w tegorocznych wyborach g\u0142osowanie ma by\u0107 wy\u0142\u0105cznie korespondencyjne.\n\nZgodnie z projektem klubu PiS kandydaci zarejestrowani przez PKW w wyborach prezydenckich zarz\u0105dzonych na 10 maja, po ponownym zg\u0142oszeniu zostan\u0105 uznani za zarejestrowanych kandydat\u00f3w w wyborach w kolejnym terminie, a PKW okre\u015bli wz\u00f3r karty do g\u0142osowania oraz wz\u00f3r i rozmiar koperty na pakiet wyborczy w g\u0142osowaniu korespondencyjnym.\n\nW niedziel\u0119 PKW podj\u0119\u0142a uchwa\u0142\u0119, w kt\u00f3rej stwierdzi\u0142a, \u017ce w wyborach prezydenckich 10 maja brak by\u0142o mo\u017cliwo\u015bci g\u0142osowania na kandydat\u00f3w. Wed\u0142ug PKW w zwi\u0105zku z tym, \u017ce jest to r\u00f3wnoznaczne w skutkach z brakiem mo\u017cliwo\u015bci g\u0142osowania ze wzgl\u0119du na brak kandydat\u00f3w, marsza\u0142ek Sejmu w terminie 14 dni od opublikowania uchwa\u0142y PKW w Dzienniku Ustaw ma zarz\u0105dzi\u0107 nowe wybory; musz\u0105 si\u0119 one odby\u0107 w ci\u0105gu 60 dni od dnia ich zarz\u0105dzenia.\n\nSasin: W czerwcu mog\u0105 si\u0119 odby\u0107 wybory RMF FM RMF", "keywords": [], "meta_keywords": [""], "tags": [], "authors": ["Wojciech Olku\u015bnik", "Rmf Fm"], "publish_date": null, "summary": "", "article_html": "", "meta_description": "Najbardziej prawdopodobny termin wybor\u00f3w prezydenckich, to 28 czerwca albo 5 lipca - powiedzia\u0142 we wtorek 12 maja lider Porozumienia Jaros\u0142aw Gowin.", "meta_lang": "pl", "meta_favicon": "/images/app-icons/wydarzenia-app-icon-48x48.png", "meta_data": {"viewport": "initial-scale=1,maximum-scale=1,width=device-width,user-scalable=no", "og": {"title": "Gowin podaje dwa prawdopodobne terminy wybor\u00f3w", "description": "Najbardziej prawdopodobny termin wybor\u00f3w prezydenckich, to 28 czerwca albo 5 lipca - powiedzia\u0142 we wtorek 12 maja lider Porozumienia Jaros\u0142aw Gowin.", "type": "article", "url": "https://wydarzenia.interia.pl/kraj/news-wybory-2020-gowin-prawdopodobny-termin-to-28-czerwca-lub-5-l,nId,4491026", "image": {"identifier": "https://i.iplsc.com/-/000A3K3DGW8FH30T-C461.jpg", "alt": "Jaros\u0142aw Gowin", "width": 1280, "height": 674}, "locale": "pl_PL"}, "twitter": {"card": "summary_large_image", "title": "Wybory 2020. Gowin: Prawdopodobny termin to 28 czerwca lub 5 lipca", "description": "Najbardziej prawdopodobny termin wybor\u00f3w prezydenckich, to 28 czerwca albo 5 lipca - powiedzia\u0142 we wtorek 12 maja lider Porozumienia Jaros\u0142aw Gowin. Zapewni\u0142, \u017ce nowy projekt dotycz\u0105cy wybor\u00f3w", "image": {"identifier": "https://i.iplsc.com/-/000A3K3DGW8FH30T-C461.webp", "alt": "Jaros\u0142aw Gowin"}, "site": "https://x.com/int_wydarzenia"}, "dc.language": "PL", "dc.source": "https://wydarzenia.interia.pl", "dc.publisher": "https://interia.pl", "dc.rights": "https://wydarzenia.interia.pl, wszelkie prawa zastrze\u017cone", "geo.region": "PL-MA", "geo.placename": "Krak\u00f3w", "geo.position": "50.0647;19.9450", "description": "Najbardziej prawdopodobny termin wybor\u00f3w prezydenckich, to 28 czerwca albo 5 lipca - powiedzia\u0142 we wtorek 12 maja lider Porozumienia Jaros\u0142aw Gowin.", "theme-color": "#040a18", "robots": "index,follow,all,noarchive,max-snippet:-1,max-image-preview:large", "next-head-count": 53}, "canonical_link": "https://wydarzenia.interia.pl/kraj/news-wybory-2020-gowin-prawdopodobny-termin-to-28-czerwca-lub-5-l,nId,4491026"}