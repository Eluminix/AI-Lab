{"source_url": "https://www.yenisafak.com", "url": "https://www.yenisafak.com/ramazan/sahurda-tok-tutan-yiyecekler-3539294", "title": "\u200bSahurda tok tutan yiyecekler", "top_image": "https://img.piri.net/resim/imagecrop/2020/05/12/12/56/resized_5ceee-0065fa3f1589266566_ramazanda_tok_tutan_besinler__4_.jpg", "meta_img": "https://img.piri.net/resim/imagecrop/2020/05/12/12/56/resized_5ceee-0065fa3f1589266566_ramazanda_tok_tutan_besinler__4_.jpg", "images": ["https://www.yenisafak.com/tvnet-logo.svg", "https://www.yenisafak.com/_nuxt/img/skeleton-inverse.d280a53.gif", "https://assets.yenisafak.com/yenisafak/wwwroot/images/logo/yenisafak_logo.svg", "https://www.yenisafak.com/_nuxt/img/skeleton.096f642.gif", "https://img.piri.net/resim/imagecrop/2020/05/12/12/56/resized_5ceee-0065fa3f1589266566_ramazanda_tok_tutan_besinler__4_.jpg"], "movies": [], "text": "Yemek d\u00fczeninden, pi\u015fen yemek \u00e7e\u015fitlili\u011fine ve hareket \u015fekline kadar pek \u00e7ok \u015feyin de\u011fi\u015fti\u011fi ramazan ay\u0131nda do\u011fru beslenme \u00e7ok \u00f6nemli. Bu d\u00f6nemi sa\u011fl\u0131kl\u0131, kaliteli ve tok kalarak ge\u00e7irebilmenin alt\u0131n kural\u0131 yeterli ve dengeli bir sahur yapmak. Diyetisyen Berrin Yi\u011fit sahurda mutlaka dikkat etmemiz gereken t\u00fcyolar\u0131 s\u0131ralad\u0131.\n\nSahurda yar\u0131m litre su i\u00e7meyi unutmay\u0131n\n\nSahuru geni\u015fletilmi\u015f bir sabah kahvalt\u0131s\u0131 gibi d\u00fc\u015f\u00fcnebilirsiniz. Bu \u00f6\u011f\u00fcnde hafif ama sizi uzun s\u00fcre tok tutacak besinleri tercih etmelisiniz. Susamamak i\u00e7in sahurda bol bol su i\u00e7mek sindirimi zorlar ve 3 saat i\u00e7inde v\u00fccut ihtiyac\u0131ndan fazlas\u0131 olan suyu d\u0131\u015far\u0131 atar. Dolay\u0131s\u0131yla iftar ile sahur aras\u0131na g\u00fcnl\u00fck t\u00fcketmeniz gereken 2 litre suyu yayman\u0131z, yava\u015f yava\u015f su i\u00e7meniz en do\u011frusudur. Bunun yar\u0131m litresini sahurda tamamlayabilirsiniz.\n\nAna yemeklerden uzak durun\n\nSahurda yemek yerine dengeli kahvalt\u0131lar yapmay\u0131 tercih edin. G\u00fcn boyu tok kalabilmek ad\u0131na et yemekleri, pilav, makarna t\u00fcketirseniz daha \u00e7ok ac\u0131k\u0131r ve susars\u0131n\u0131z. Sahura kalkamayanlar ya da sahur yapamayacak olanlar yatmadan \u00f6nce ba\u011f\u0131rsak dostu ve protein kayna\u011f\u0131 olan bir bardak kefir, 2 adet kuru hurma, 3 tam ceviz t\u00fcketebilirler.\n\n\n\n\n\n\n\n\n\nNefesinizi tazelemek i\u00e7in dereotu, maydanoz ve nane t\u00fcketin\n\nDereotu, maydanoz, nane gibi ye\u015fillikler hem nefes tazeledi\u011fi hem de v\u00fccudu ar\u0131nd\u0131rd\u0131\u011f\u0131 i\u00e7in sahurda bolca t\u00fcketilebilir. Bu ye\u015fillikleri ince k\u0131y\u0131m olarak salatalar\u0131n\u0131za, yo\u011furdunuza veya kefirinize ekleyebilirsiniz.\n\nProtein i\u00e7eren g\u0131dalar t\u00fcketin\n\nAnne s\u00fct\u00fcnden sonra en kaliteli protein kayna\u011f\u0131 olan yumurta uzun s\u00fcre tok kalmam\u0131za yard\u0131mc\u0131 olur. Sahurda ha\u015flama, az ya\u011fl\u0131 bir \u015fekilde tavada, po\u015fe veya \u00e7\u0131lb\u0131r olarak t\u00fcketebilirsiniz. Az tuzlu peynir, bir k\u00e2se yo\u011furt, bir bardak kefir, bol naneli bir ayran, bir bardak laktozsuz s\u00fct t\u00fcketebilirsiniz.\n\n\n\n\n\nSebzelerin g\u00fcc\u00fcnden faydalan\u0131n\n\nSemizotu, roka, salatal\u0131k, tere, lahana, mor k\u0131v\u0131rc\u0131k, havu\u00e7, maydanoz ve di\u011fer t\u00fcm sebzeler v\u00fccuda su veren g\u0131dalardan. Sahurda ye\u015filliklerle salatalar yapabilir veya semizotlu \u00e7\u00f6rekotlu bir k\u00e2se cac\u0131k halinde t\u00fcketebilirsiniz. Mantar sebzeler aras\u0131nda uzun s\u00fcre tok tutan alternatiflerden. Omletlere veya sebze yemeklerine ekleyebilirsiniz.\n\nPosal\u0131 yiyecekler, bitki \u00e7aylar\u0131 ve \u00e7orba t\u00fcketin\n\n1-2 dilim tam tah\u0131ll\u0131 esmer ekmek, yo\u011furdunuza keten tohumu, 2-3 yemek ka\u015f\u0131\u011f\u0131 yulaf, bir avu\u00e7 kadar ceviz, badem ve f\u0131nd\u0131k gibi kuruyemi\u015fleri t\u00fcketebilirsiniz. bir bardak \u00e7ubuk tar\u00e7\u0131nl\u0131, limon dilimli \u0131hlamur, rezene veya siyah \u00e7ay t\u00fcketebilirsiniz. Kahvalt\u0131 t\u00fcketmek istemeyenler, mercimekli, nohutlu, yo\u011furtlu, yulafl\u0131, sebzeli tavuklu veya kinoal\u0131 \u00e7orbalar yapabilir ve s\u0131n\u0131rs\u0131zca t\u00fcketebilirler.\n\nAlternatifler\n\n-Kepekli tost (2 dilim esmer ekmek + 3 parmak peynir)\n\n-Bir su barda\u011f\u0131 kefir/ayran/laktozsuz s\u00fct\n\n-Bir yumurta\n\n-S\u00f6\u011f\u00fc\u015f (s\u0131n\u0131rs\u0131z domates, salatal\u0131k, maydanoz veya tost makinesinde pi\u015firilmi\u015f kabak, renkli biberler (\u00fczerine domates sos da yap\u0131labilir)\n\n-4 yemek ka\u015f\u0131\u011f\u0131 yulaf ezmesi\n\n-Bir porsiyon meyve (ba\u011f\u0131rsaklar\u0131 h\u0131zland\u0131rmas\u0131 i\u00e7in kay\u0131s\u0131 tercih edebilirsiniz)\n\n-Bir su barda\u011f\u0131 laktozsuz s\u00fct\n\n-Bolca tar\u00e7\u0131n (kan \u015fekerini dengeleyip, uzun s\u00fcre tok kalmak i\u00e7in)\n\n-10 adet \u00e7i\u011f f\u0131nd\u0131k\n\n-2 tam ceviz\n\n-Bir kase \u00e7orba (2 k\u00fc\u00e7\u00fck boy kep\u00e7e)\n\n-Menemen (2 yumurtal\u0131, ya\u011fs\u0131z lor peynirli)\n\n-Bir dilim esmer ekmek\n\n-Bolca s\u00f6\u011f\u00fc\u015f\n\n-Bir porsiyon meyve veya 2 adet kuru hurma\n\n\n\n", "keywords": [], "meta_keywords": ["\u200bSahurda tok tutan yiyecekler"], "tags": [], "authors": ["Net Yay\u0131nc\u0131l\u0131k Sanayi Ve Ticaret A.\u015e.", "Yeni \u015eafak", "Haber Merkezi"], "publish_date": null, "summary": "", "article_html": "", "meta_description": "Ramazan g\u00fcnlerinin en \u00f6nemli \u00f6\u011f\u00fcnlerinden biri sahur. Sahurda yenilen yiyecekler g\u00fcn boyu bizi tok tutmas\u0131 a\u00e7\u0131s\u0131ndan olduk\u00e7a \u00f6nemli. Peki Ramazan ay\u0131nda ne yersek bizi tok tutar?", "meta_lang": "tr", "meta_favicon": "/_nuxt/icons/icon_64x64.643ea4.png", "meta_data": {"viewport": "width=device-width, initial-scale=1, maximum-scale=1, shrink-to-fit=no, user-scalable=0", "Rating": "General", "Distribution": "Global", "Copyright": "Yeni \u015eafak", "Classification": "Consumer", "apple-mobile-web-app-capable": "yes", "apple-mobile-web-app-status-bar-style": "black-translucent", "author": "Net Yay\u0131nc\u0131l\u0131k Sanayi ve Ticaret A.\u015e.", "og": {"site_name": "Yeni \u015eafak", "image": "https://img.piri.net/resim/imagecrop/2020/05/12/12/56/resized_5ceee-0065fa3f1589266566_ramazanda_tok_tutan_besinler__4_.jpg", "title": "\u200bSahurda tok tutan yiyecekler | Ramazan Haberleri", "description": "Ramazan g\u00fcnlerinin en \u00f6nemli \u00f6\u011f\u00fcnlerinden biri sahur. Sahurda yenilen yiyecekler g\u00fcn boyu bizi tok tutmas\u0131 a\u00e7\u0131s\u0131ndan olduk\u00e7a \u00f6nemli. Peki Ramazan ay\u0131nda ne yersek bizi tok tutar?", "url": "https://www.yenisafak.com/ramazan/sahurda-tok-tutan-yiyecekler-3539294", "locale": "tr_TR", "type": "article"}, "twitter": {"domain": "https://www.yenisafak.com", "site": "@yenisafak", "creator": "@yenisafak", "card": "summary_large_image", "image": "https://img.piri.net/resim/imagecrop/2020/05/12/12/56/resized_5ceee-0065fa3f1589266566_ramazanda_tok_tutan_besinler__4_.jpg", "url": "https://www.yenisafak.com/ramazan/sahurda-tok-tutan-yiyecekler-3539294", "title": "\u200bSahurda tok tutan yiyecekler | Ramazan Haberleri", "description": "Ramazan g\u00fcnlerinin en \u00f6nemli \u00f6\u011f\u00fcnlerinden biri sahur. Sahurda yenilen yiyecekler g\u00fcn boyu bizi tok tutmas\u0131 a\u00e7\u0131s\u0131ndan olduk\u00e7a \u00f6nemli. Peki Ramazan ay\u0131nda ne yersek bizi tok tutar?"}, "DC.Type": "Text", "DC.Source": "Yeni \u015eafak", "DC.Creator": "Yeni \u015eafak", "DC.Name": "Yeni \u015eafak", "DC.Publisher": "Yeni \u015eafak", "DC.Contributor": "Yeni \u015eafak", "robots": "index,follow", "google-site-verification": "79AT13i-RP3", "mobile-web-app-capable": "yes", "apple-mobile-web-app-title": "Yeni \u015eafak", "title": "Sahurda tok tutuyor: \u00c7e\u015fit \u00e7e\u015fit yapabilir istedi\u011finiz kadar t\u00fcketebilirsiniz", "description": "Ramazan g\u00fcnlerinin en \u00f6nemli \u00f6\u011f\u00fcnlerinden biri sahur. Sahurda yenilen yiyecekler g\u00fcn boyu bizi tok tutmas\u0131 a\u00e7\u0131s\u0131ndan olduk\u00e7a \u00f6nemli. Peki Ramazan ay\u0131nda ne yersek bizi tok tutar?", "keywords": "\u200bSahurda tok tutan yiyecekler", "image": "https://img.piri.net/resim/imagecrop/2020/05/12/12/56/resized_5ceee-0065fa3f1589266566_ramazanda_tok_tutan_besinler__4_.jpg", "DC.Language": "tr-TR", "DC.Title": "\u200bSahurda tok tutan yiyecekler | Ramazan Haberleri", "DC.Subject": "\u200bSahurda tok tutan yiyecekler | Ramazan Haberleri", "DC.Description": "Ramazan g\u00fcnlerinin en \u00f6nemli \u00f6\u011f\u00fcnlerinden biri sahur. Sahurda yenilen yiyecekler g\u00fcn boyu bizi tok tutmas\u0131 a\u00e7\u0131s\u0131ndan olduk\u00e7a \u00f6nemli. Peki Ramazan ay\u0131nda ne yersek bizi tok tutar?", "maincategory": "Ramazan", "subcategory": "Ramazan Haberleri", "dateModified": "2020-05-12T13:09:06+03:00", "datePublished": "2020-05-12T12:56:06+03:00", "articleSection": "news", "articleAuthor": "Yeni \u015eafak", "articleId": 3539294, "url": "https://www.yenisafak.com/ramazan/sahurda-tok-tutan-yiyecekler-3539294", "creator": "Pho Admin", "fb": {"app_id": 1440785506190404, "pages": 191453580768}}, "canonical_link": "https://www.yenisafak.com/ramazan/sahurda-tok-tutan-yiyecekler-3539294"}