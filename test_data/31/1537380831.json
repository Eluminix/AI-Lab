{"source_url": "https://www.milligazete.com.tr", "url": "https://www.milligazete.com.tr/video/3688074/komedyen-atalay-demirci-fetoden-aldigi-ceza-belli-oldu", "title": "Komedyen Atalay Demirci FET\u00d6'den ald\u0131\u011f\u0131 ceza belli oldu", "top_image": "https://static.daktilo.com/sites/71/uploads/2020/03/03/large/son-dakika-komedyen-atalay-demirci-feto-den-5-12977618-266-o.jpg", "meta_img": "https://static.daktilo.com/sites/71/uploads/2020/03/03/large/son-dakika-komedyen-atalay-demirci-feto-den-5-12977618-266-o.jpg", "images": ["https://file.daktilo.com/themes/enerjik/assets/img/mask-16-9.png", "https://static.daktilo.com/sites/71/uploads/2022/12/23/large/mobil-img.png", "https://mc.yandex.ru/watch/98695054", "https://static.daktilo.com/sites/71/uploads/2020/03/03/large/son-dakika-komedyen-atalay-demirci-feto-den-5-12977618-266-o.jpg", "https://file.daktilo.com/themes/enerjik/assets/img/bos.png", "https://www.milligazete.com.tr/themes/default/assets/img/resmi-ilandir.png", "https://static.daktilo.com/images/services/google-news-follow.png", "https://static.daktilo.com/sites/71/uploads/2022/12/23/large/desktop-img.png"], "movies": [], "text": "FET\u00d6'den yarg\u0131lanan ve hakk\u0131nda \"Anayasal d\u00fczeni ortadan kald\u0131rmaya te\u015febb\u00fcs etme\" ve \"silahl\u0131 ter\u00f6r \u00f6rg\u00fct\u00fcne \u00fcye olma\" su\u00e7lar\u0131ndan dava a\u00e7\u0131lan komedyen Atalay Demirci'ye 5 y\u0131l hapis cezas\u0131 verildi. Ankara 19. A\u011f\u0131r Ceza Mahkemesince g\u00f6r\u00fclen davan\u0131n karar duru\u015fmas\u0131na tutuksuz san\u0131k Demirci, yak\u0131nlar\u0131 ve avukat\u0131 kat\u0131ld\u0131.\n\n\u00d6RG\u00dcT \u00dcYES\u0130 OLMADI\u011eINI S\u00d6YLED\u0130\n\nEsas hakk\u0131ndaki m\u00fctalaaya kar\u015f\u0131 savunma yapan Demirci, \u00f6rg\u00fct \u00fcyesi olmad\u0131\u011f\u0131n\u0131, 4 y\u0131ld\u0131r y\u00fcr\u00fct\u00fclen soru\u015fturmaya ra\u011fmen \u00f6rg\u00fcte \u00fcye oldu\u011funa dair bir delilin bulunmad\u0131\u011f\u0131n\u0131 s\u00f6yledi. FET\u00d6'c\u00fc Enes Kanter ile sosyal medya hesab\u0131 \u00fczerinde yapt\u0131\u011f\u0131 yaz\u0131\u015fmalara ili\u015fkin savunma yapan Demirci, \"Enes Kanter ile eski ad\u0131yla cemaat \u00fcst\u00fcyle veya vas\u0131tas\u0131yla tan\u0131\u015fmad\u0131m. 2013'de \u00fcnl\u00fc olduktan sonra her \u00e7evreden insanla sosyal veya k\u00fclt\u00fcrel ili\u015fkilerim oldu. Kendisiyle bir para al\u0131\u015fveri\u015fim olmu\u015ftur ama bu \u015fahsi geli\u015fen bir olayd\u0131r\" diye konu\u015ftu.\n\n\"SEN\u0130 TAK\u0130P EDERSEM BEN\u0130 FET\u00d6'C\u00dc \u0130LAN EDERLER\"\n\nKanter'e \"tedbiren seni takibi b\u0131rak\u0131yorum beni anlayaca\u011f\u0131n\u0131 d\u00fc\u015f\u00fcn\u00fcyorum\" \u015feklinde yollad\u0131\u011f\u0131 mesaja ili\u015fkin konu\u015fan Demirci, \"Burada maksad\u0131m 'seni takip etti\u011fim g\u00f6r\u00fcl\u00fcrse beni de FET\u00d6'c\u00fc ilan ederler. Tedbiren b\u0131rak\u0131yorum' demektir. Buradan nas\u0131l g\u00f6n\u00fcl ba\u011f\u0131 ve \u00f6rg\u00fct \u00fcyeli\u011fi okunuyor akl\u0131m yatmad\u0131. Ba\u015fka mesajda da 'Allah yard\u0131mc\u0131m\u0131z olsun' demi\u015fim. Telefonumu size versem hepsinin sonunda 'Allah yard\u0131mc\u0131n\u0131z olsun'u okursunuz. Bu ne ona ne de kendime etti\u011fim bir duayd\u0131. O, \u00fclkem ad\u0131na etti\u011fim bir duayd\u0131\" \u015feklinde konu\u015ftu.\n\n\"YAZI\u015eMALARIMIN \u00d6RG\u00dcTSEL B\u0130R BA\u011eI YOK\"\n\nDemirci, savunmas\u0131na \u015fu \u015fekilde devam etti:\n\n\"Ne Enes ile ne de Hakan \u015e\u00fck\u00fcr ile yapt\u0131\u011f\u0131m yaz\u0131\u015fmalarda \u00f6rg\u00fctsel bir ba\u011f yoktur. \u00d6rg\u00fcte \u00fcye oldu\u011fuma dair hi\u00e7bir delile i\u015faret yokken, sadece Enes ve Hakan \u015e\u00fck\u00fcr ile yapt\u0131\u011f\u0131m konu\u015fmalardan \u00f6rg\u00fcte \u00fcye oldu\u011fum iddia edilmektedir. Ben \u015f\u00f6hretimin bedelini \u00e7ekiyorum. Atalay Demirci yerine ba\u015fka biri olsayd\u0131 \u015fuan burada olmayacakt\u0131. Halk taraf\u0131ndan \u00e7ok sevilen birisinin aras\u0131na bu dava girdi. Ben o g\u00fcnden bu yana i\u015fimi yapam\u0131yorum. Adliye girer girmez gen\u00e7lerle foto\u011fraf \u00e7ektirdim. Bana, 'biz seni tan\u0131yoruz, dua ediyoruz abi' diyorlar. Ben halk taraf\u0131ndan beraat\u0131m\u0131 ald\u0131m.\"\n\nBERAAT\u0130N\u0130 TALEP ETT\u0130\n\nFET\u00d6 \u00fcyesi olmad\u0131\u011f\u0131n\u0131 tekrarlayan Demirci, beraat talebinde bulundu. Demirci'nin son s\u00f6z\u00fcn\u00fcn ard\u0131ndan mahkeme duru\u015fmaya k\u0131sa s\u00fcreli ara verdi. Ara sonras\u0131 karar\u0131n\u0131 a\u00e7\u0131klayan mahkeme, san\u0131k Demirci'yi \"silahl\u0131 ter\u00f6r \u00f6rg\u00fct\u00fcne \u00fcye olma\" su\u00e7undan 5 y\u0131l hapis cezas\u0131na \u00e7arpt\u0131rd\u0131. Mahkeme, san\u0131\u011f\u0131n \"anayasal d\u00fczeni ortadan kald\u0131rmaya te\u015febb\u00fcs etme\" su\u00e7undan ise beraat\u0131na karar verdi.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "FET\u00d6'den yarg\u0131lanan komedyen Atalay Demirci, \"silahl\u0131 ter\u00f6r \u00f6rg\u00fct\u00fcne \u00fcye olmak\" su\u00e7undan 5 y\u0131l hapis cezas\u0131na \u00e7arpt\u0131r\u0131ld\u0131.", "meta_lang": "tr", "meta_favicon": "https://file.milligazete.com.tr/sites/71/uploads/2017/08/09/ms-icon-70x70.png", "meta_data": {"viewport": "width=device-width, initial-scale=1", "title": "Komedyen Atalay Demirci FET\u00d6'den ald\u0131\u011f\u0131 ceza belli oldu", "description": "FET\u00d6'den yarg\u0131lanan komedyen Atalay Demirci, \"silahl\u0131 ter\u00f6r \u00f6rg\u00fct\u00fcne \u00fcye olmak\" su\u00e7undan 5 y\u0131l hapis cezas\u0131na \u00e7arpt\u0131r\u0131ld\u0131.", "datePublished": "2020-03-03T19:11:00+03:00", "dateModified": "2020-03-03T19:14:28+03:00", "url": "https://www.milligazete.com.tr/video/3688074/komedyen-atalay-demirci-fetoden-aldigi-ceza-belli-oldu", "articleSection": "video", "robots": "max-image-preview:large", "apple-mobile-web-app-status-bar-style": "rgb(228, 21, 27)", "msapplication-navbutton-color": "rgb(228, 21, 27)", "theme-color": "rgb(228, 21, 27)", "google-site-verification": "jzquJ0XR4zfihTBccOiUFp9F7Ssmyv-QQ9zZNEbXyds", "yandex-verification": "e9a4e34e3f46dcbc", "msvalidate.01": "67AA483CB54C83F65650079934433B1F", "fb": {"pages": 38824775767, "app_id": 133879733882453}, "og": {"site_name": "Milli Gazete", "title": "Komedyen Atalay Demirci FET\u00d6'den ald\u0131\u011f\u0131 ceza belli oldu", "description": "FET\u00d6'den yarg\u0131lanan komedyen Atalay Demirci, \"silahl\u0131 ter\u00f6r \u00f6rg\u00fct\u00fcne \u00fcye olmak\" su\u00e7undan 5 y\u0131l hapis cezas\u0131na \u00e7arpt\u0131r\u0131ld\u0131.", "type": "article", "url": "https://www.milligazete.com.tr/video/3688074/komedyen-atalay-demirci-fetoden-aldigi-ceza-belli-oldu", "image": {"identifier": "https://static.daktilo.com/sites/71/uploads/2020/03/03/large/son-dakika-komedyen-atalay-demirci-feto-den-5-12977618-266-o.jpg", "width": 640, "height": 361, "alt": "Komedyen Atalay Demirci FET\u00d6'den ald\u0131\u011f\u0131 ceza belli oldu"}, "video": {"identifier": "https://www.youtube.com/embed/VgNIoKj8kww?rel=0&amp;controls=0&amp;showinfo=0?rel=0&amp;controls=0&amp;showinfo=0", "secure_url": "https://www.youtube.com/embed/VgNIoKj8kww?rel=0&amp;controls=0&amp;showinfo=0?rel=0&amp;controls=0&amp;showinfo=0", "width": 560, "height": 380}}, "twitter": {"card": "summary_large_image", "site": "@milligazetecom", "creator": "@milligazetecom", "title": "Komedyen Atalay Demirci FET\u00d6'den ald\u0131\u011f\u0131 ceza belli oldu", "description": "FET\u00d6'den yarg\u0131lanan komedyen Atalay Demirci, \"silahl\u0131 ter\u00f6r \u00f6rg\u00fct\u00fcne \u00fcye olmak\" su\u00e7undan 5 y\u0131l hapis cezas\u0131na \u00e7arpt\u0131r\u0131ld\u0131.", "image": "https://static.daktilo.com/sites/71/uploads/2020/03/03/large/son-dakika-komedyen-atalay-demirci-feto-den-5-12977618-266-o.jpg", "url": "https://www.milligazete.com.tr/video/3688074/komedyen-atalay-demirci-fetoden-aldigi-ceza-belli-oldu", "player": {"stream": "https://www.youtube.com/embed/VgNIoKj8kww?rel=0&amp;controls=0&amp;showinfo=0?rel=0&amp;controls=0&amp;showinfo=0", "width": 560, "height": 380}}, "apple-itunes-app": "app-id=1462744376", "google-play-app": "app-id=tr.com.bayramboynukara.emilligazete", "apple-mobile-web-app-title": "E Milli Gazete", "application-name": "E Milli Gazete"}, "canonical_link": "https://www.milligazete.com.tr/video/3688074/komedyen-atalay-demirci-fetoden-aldigi-ceza-belli-oldu"}