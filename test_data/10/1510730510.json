{"source_url": "https://www.money.pl", "url": "https://www.money.pl/gielda/prezes-nfz-tzw-oplata-cukrowa-ma-glownie-cel-prozdrowotny-a-nie-fiskalny-6473660760966785a.html", "title": "Prezes NFZ: Tzw. op\u0142ata cukrowa ma g\u0142\u00f3wnie cel prozdrowotny, a nie fiskalny", "top_image": "https://v.wpimg.pl/ZWxkYTQudTYZCS9nfg54I1pRez04V3Z1DUljdn5EaGdIE2l7PBo0MgFFLiQyETR5CAd2PX4FNjYbDjE7PRE_JVcMMDE9ETtjVgEpM3MI", "meta_img": "https://v.wpimg.pl/ZWxkYTQudTYZCS9nfg54I1pRez04V3Z1DUljdn5EaGdIE2l7PBo0MgFFLiQyETR5CAd2PX4FNjYbDjE7PRE_JVcMMDE9ETtjVgEpM3MI", "images": ["https://v.wpimg.pl/bmV3cy5wTQw3URVKGgxAGXQJQRBcVU5PIxFZWxoPUV95V00ORR4PCnhDD1YERlVeZgRUQQRaT1xgClJOAkFXQj9AARdQABFDJl0EW0g", "https://v.wpimg.pl/ZERvdC5zdSQzFBJwGgF4MXBMRiBFEgUoPRgBOgdYdmcnVF5hGh4zNiZZFzdUDjMmfRsLLVADGCknEzYmUT41MXwFEiQXBw", "https://v.wpimg.pl/bGRlci5wTSYzDhVaGgxAM3BWQQpFHz0qPQIGEAdVTmUnTllLGhMLNCZDEB1UAwskfQENEBgHDiYxCQsGWRMHNXwcDQ4XCg", "https://v.wpimg.pl/b25leS5wTVNUDhNgGgxARhdWRzBFHz1fWgIAKgdVThBATl9xGhMLQUFDFidUAwtRGgAKNFpaFl1BDQk-WhkHSxscCzQXCg", "https://px.ads.linkedin.com/collect/?pid=7061625&fmt=gif", "https://v.wpimg.pl/ZGE0LmpwdSYkUjpeXwx4M2cKbgQZVXZlMBJ2T19AYnM9HyECHhIjaTJALwkeWSoralljHRwWOSItXyAJFQV1ICxVIAkRQ3QtNVduEA", "https://v.wpimg.pl/bmV5LnN2TQw3VzpdYUlAGXQPbg0-Wj0AOVspF3wQTk8jF3ZMYVYLHiIaPxovRgsOeVgjACtLTB4gUm4T", "https://v.wpimg.pl/ZWxkYTQudTYZCS9nfg54I1pRez04V3Z1DUljdn5EaGdIE2l7PBo0MgFFLiQyETR5CAd2PX4FNjYbDjE7PRE_JVcMMDE9ETtjVgEpM3MI", "https://v.wpimg.pl/ZERvdC5zdSQzFBJwGgF4MXBMRiBFEgUoPRgBOgdYdmcnVF5hGh4zNiZZFzdUDjMmfRsLLVADHTczDzYmUT41MXwFEiQXBw", "https://v.wpimg.pl/aWcud2ViTjYCFxIBeRJDI0FPRlEmAT46DBsBS2RLTXUWV14QeQ0IJBdaF0Y3HQg0TBQSUyIIExMGEwVHOh0jPgRbE1c0GUMq"], "movies": [], "text": "\"Wprowadzenie tych regulacji ma przede wszystkim cel prozdrowotny, a nie fiskalny. Zale\u017cy nam na osi\u0105gni\u0119ciu efekt\u00f3w, jakie osi\u0105gni\u0119to w innych krajach, czyli trwa\u0142ej zmianie zwyczaj\u00f3w \u017cywieniowych. Wp\u0142ywy z tej op\u0142aty w du\u017cej cz\u0119\u015bci zostan\u0105 przeznaczone na leczenie, ale przede wszystkim b\u0119d\u0105 oddzia\u0142ywa\u0107 na zachowania konsumenckie istotne dla zachowania zdrowia, na czym nam najbardziej zale\u017cy\" - powiedzia\u0142 ISBzdrowie Niedzielski.\n\n\"Nadmierne spo\u017cycie cukru, szczeg\u00f3lnie w napojach gazowanych jest przyczyn\u0105 oty\u0142o\u015bci. Oty\u0142o\u015b\u0107 z kolei powoduje wzrost zapadalno\u015bci na szereg chor\u00f3b, w tym w szczeg\u00f3lno\u015bci na cukrzyc\u0119 typu 2. Dane NFZ wskazuj\u0105, \u017ce stale wzrasta\u0142a liczba os\u00f3b z cukrzyc\u0105. Obecnie choruje na ni\u0105 blisko 3 mln Polak\u00f3w. Roczny koszt leczenia cukrzycy to ok. 2 mld z\u0142otych\" - wyliczy\u0142 prezes NFZ.\n\nNa \u015bwiecie ju\u017c ponad 1,9 mld ludzi doros\u0142ych ma nadwag\u0119, z tego a\u017c 650 mln to osoby oty\u0142e, a w\u015br\u00f3d dzieci i m\u0142odzie\u017cy 18% ma nadwag\u0119, a 7% jest oty\u0142ych. Z kolei w Polsce trzech na pi\u0119ciu doros\u0142ych ma nadwag\u0119, a co czwarty jest oty\u0142y. Z kolei co pi\u0105ty m\u0142ody Polak zmaga si\u0119 z nadwag\u0105 i oty\u0142o\u015bci\u0105.\n\nT\u0119 plag\u0119 ma powstrzyma\u0107 tzw. op\u0142ata cukrowa. Ministerstwo Zdrowia skierowa\u0142o do konsultacji projekt ustawy o zmianie niekt\u00f3rych ustaw w zwi\u0105zku z promocj\u0105 prozdrowotnych wybor\u00f3w konsument\u00f3w. Wed\u0142ug szacunk\u00f3w z tego tytu\u0142u ma wp\u0142yn\u0105\u0107 dodatkowo 3 mld z\u0142.\n\nPrognozy nie s\u0105 optymistyczne - szacuje si\u0119, \u017ce w 2025 r. w Polsce oty\u0142ych b\u0119dzie 26% doros\u0142ych kobiet i 30% doros\u0142ych m\u0119\u017cczyzn.\n\n\"Dlatego Narodowy Fundusz Zdrowia podj\u0105\u0142 bardzo usystematyzowane dzia\u0142ania zakresie szeroko poj\u0119tej profilaktyki. Prowadzimy kampani\u0119 #NieCukrz, m.in. przy wsp\u00f3\u0142pracy influancer\u00f3w, staramy si\u0119 przekonywa\u0107 Polak\u00f3w do zmiany zachowa\u0144 w obszarze stylu \u017cycia, bo to on, w a\u017c 60% wp\u0142ywa na nasze zdrowie w przysz\u0142o\u015bci. Wa\u017cne s\u0105 wi\u0119c dieta, poziom aktywno\u015bci fizycznej, jako\u015b\u0107 \u015brodowiska, w kt\u00f3rym \u017cyjemy. Temu przekonywaniu s\u0142u\u017cy chocia\u017cby portal NFZ - diety.nfz.gov.pl, z kt\u00f3rego mo\u017cna m.in. pobra\u0107 zbilansowane jad\u0142ospisy. Portal cieszy si\u0119 sporym zainteresowaniem i ma ju\u017c \u0107wier\u0107 miliona u\u017cytkownik\u00f3w\" - podsumowa\u0142 Niedzielski.\n\nAgnieszka Katrynicz", "keywords": [], "meta_keywords": [""], "tags": [], "authors": ["Grupa Wirtualna Polska"], "publish_date": null, "summary": "", "article_html": "", "meta_description": "Warszawa, 31.01.2020 (ISBnews/ ISBzdrowie) - Wprowadzenie nowej op\u0142aty od napoj\u00f3w zawieraj\u0105cych cukier lub inne substancje s\u0142odz\u0105ce lub aktywne ma cel przede wszystkim prozdrowotny, a nie fiskalny, poinformowa\u0142 ISBzdrowie prezes Narodowego Funduszu Zdrowia (NFZ) Adam Niedzielski.", "meta_lang": "pl", "meta_favicon": "/static/favicon.ico", "meta_data": {"viewport": "width=device-width, initial-scale=1", "format-detection": "telephone=no", "theme-color": "#03357d", "description": "Warszawa, 31.01.2020 (ISBnews/ ISBzdrowie) - Wprowadzenie nowej op\u0142aty od napoj\u00f3w zawieraj\u0105cych cukier lub inne substancje s\u0142odz\u0105ce lub aktywne ma cel przede wszystkim prozdrowotny, a nie fiskalny, poinformowa\u0142 ISBzdrowie prezes Narodowego Funduszu Zdrowia (NFZ) Adam Niedzielski.", "og": {"title": "Prezes NFZ: Tzw. op\u0142ata cukrowa ma g\u0142\u00f3wnie cel prozdrowotny, a nie fiskalny", "description": "Warszawa, 31.01.2020 (ISBnews/ ISBzdrowie) - Wprowadzenie nowej op\u0142aty od napoj\u00f3w zawieraj\u0105cych cukier lub inne substancje s\u0142odz\u0105ce lub aktywne ma cel przede wszystkim prozdrowotny, a nie fiskalny, poinformowa\u0142 ISBzdrowie prezes Narodowego Funduszu Zdrowia (NFZ) Adam Niedzielski.", "image": "https://v.wpimg.pl/ZWxkYTQudTYZCS9nfg54I1pRez04V3Z1DUljdn5EaGdIE2l7PBo0MgFFLiQyETR5CAd2PX4FNjYbDjE7PRE_JVcMMDE9ETtjVgEpM3MI", "url": "https://www.money.pl/gielda/prezes-nfz-tzw-oplata-cukrowa-ma-glownie-cel-prozdrowotny-a-nie-fiskalny-6473660760966785a.html", "type": "website", "site_name": "www.money.pl", "locale": "pl_PL"}, "twitter": {"card": "summary_large_image", "url": "https://www.money.pl/gielda/prezes-nfz-tzw-oplata-cukrowa-ma-glownie-cel-prozdrowotny-a-nie-fiskalny-6473660760966785a.html", "site": "@Money_pl", "image": "https://v.wpimg.pl/ZWxkYTQudTYZCS9nfg54I1pRez04V3Z1DUljdn5EaGdIE2l7PBo0MgFFLiQyETR5CAd2PX4FNjYbDjE7PRE_JVcMMDE9ETtjVgEpM3MI", "description": "Warszawa, 31.01.2020 (ISBnews/ ISBzdrowie) - Wprowadzenie nowej op\u0142aty od napoj\u00f3w zawieraj\u0105cych cukier lub inne substancje s\u0142odz\u0105ce lub aktywne ma cel przede wszystkim prozdrowotny, a nie fiskalny, poinformowa\u0142 ISBzdrowie prezes Narodowego Funduszu Zdrowia (NFZ) Adam Niedzielski.", "domain": "www.money.pl"}, "author": "Grupa Wirtualna Polska", "logo": "https://v.wpimg.pl/XzJ4LnBudxsrVjpdbQ56DmgObg0yHQcXJVopF3BXdFg_FnZMbQYsGz5dL0EuGj8VFXkjACcMBzkIa34WbAU2HWhJ", "robots": "max-image-preview:large", "article": {"publisher": "https://www.facebook.com/portal.Moneypl", "modified_time": "2020-01-31 16:10:19", "tag": "gie\u0142da, wiadomo\u015bci, gie\u0142da na \u017cywo", "author": "https://www.facebook.com/portal.Moneypl"}, "fb": {"app_id": 1500005657054866, "pages": 203367529692524}, "breakpoints": 1280, "content-width": "960, 1280", "gaf": "bkueitci"}, "canonical_link": "https://www.money.pl/gielda/prezes-nfz-tzw-oplata-cukrowa-ma-glownie-cel-prozdrowotny-a-nie-fiskalny-6473660760966785a.html"}