{"source_url": "https://wiadomosci.wp.pl", "url": "https://wiadomosci.wp.pl/zatrzymanie-agenta-tomka-i-przeszukania-mieszkan-mariana-banasia-akcje-cba-pod-kontrola-pis-6480308349838977a", "title": "Zatrzymanie \"agenta Tomka\" i przeszukania mieszka\u0144 Mariana Banasia. Akcje CBA pod kontrol\u0105 PiS", "top_image": "https://v.wpimg.pl/YmFuYXMudgwnFy9rYg57GWRPezEkV3VPM1djemJNbF4-Wj12OgUwACFbKTRiRG9Udk1sbn5MYUB3RG5qfUBgXHVMdjosGzgeaB8pP28I", "meta_img": "https://v.wpimg.pl/YmFuYXMudgwnFy9rYg57GWRPezEkV3VPM1djemJNbF4-Wj12OgUwACFbKTRiRG9Udk1sbn5MYUB3RG5qfUBgXHVMdjosGzgeaB8pP28I", "images": ["https://v.wpimg.pl/MzZhM2Q5Yhs7CjsBfk5vDnhSb1s4F2FYL0p3EH4GeEoiRytbPVA_HyoHY1UjQD0bLRhjQj0aLAozRzsDflEkCSoELEt-UCAYPwxiVGYEdUk-W3QfYQV7QndcfgtiGHVPalpgVjdWdUlsCX5WaAQuWCc", "https://v.wpimg.pl/bmFzLmpwTQwnGDpeXwxAGWRAbgQZVU5PM1h2T19GUFV2AnRYQ1gGQzEKJQAXWRIBaUt6VEBPV1t1Q3RAQUZVX3ZPdVxDTk0PJxQtHl4dEgpkBw", "https://v.wpimg.pl/YjI2OTU4dgsoUDlnek97HmsIbT08FnVIPBB1dnoHbFoxHSk9OVErDzldYTMnQSkLPkJhJDkbOBogHTllelAwGTleLi16UTQILFZgZGZRYF8tUC55YlBvC2QGdjZtGWFZcQBibGICbwh7BHZhbQRpSDQ", "https://v.wpimg.pl/MDYzNzIxYiU4GDhJZgNvMHtAbBMgWmFmLFh0WGZLeHQhVSgTJR0_ISkVYB07DT0lLgpgCiVXLDQwVThLZhwkNykWLwNmHSAmPB5hSn8cfiZhTS9XcEF8dXROeUMvVS9yOEJjSywde3RvSXlIeEl6ZiQ", "https://v.wpimg.pl/NTA2N2E3YTUgUDgBakhsIGMIbFssEWJ2NBB0EGoAf2A5A3kEalUnOCRAK0IqHSkmNEIvRTUdPjhuUz5bakV_eyVbPUIpUjd7JF8sVyEcKjYgB3gBJwVjZXACdh9xC3pgbFN2B3Uee2V1U3sCcwQvY3UFbE8", "https://v.wpimg.pl/MTFhZjNhYjUnCixZYRNvIGRSeAMnSmF2M0pgSGFbfGA-WW1cYQ4kOCMaPxohRiomMxg7HT5GPThpCSoDYR58eyIBKRoiCTR7IwU4DypHeGUjWmgJf15gMSdYbEd6WXpla1A_CXZFdTFxCmtbLw5-NSNbeBc", "https://v.wpimg.pl/OC9waXMuYCJYFRdrYg5tNxtNQzEkV2NhTFVbemJEfXsJD048YwI_KlQQTyghWnlyCEJRa35NeG4AQVNteEJ3dQFYETE-WyUzXlUc", "https://v.wpimg.pl/ZjQxZTY0dQswGixndkt4HnNCeD0wEnZIJFpgdnYDb1opVzw9NVUoDyEXdDMrRSoLJgh0JDUfOxo4VyxldlQzGSEUOy12VTcINBx1bTpUal9nHGh5bABqCHxMbGE6HThfNxx3ZTsJbQxlST9ibVVjSCw", "https://v.wpimg.pl/Mzc5YjQ5YhsCVy9Zfk5vDkEPewM4F2FYFhdjSH4GeEobGj8DPVA_HxNadw0jQD0bFEV3Gj0aLAoKGi9bflEkCRNZOBN-UCAYBlF2CWRUK0oABDhHN1AuT04BaFM0GHQYUFF0W2UFeklUDDteaAUpWB4", "https://v.wpimg.pl/bWVrLmpwTTY3EDpeXwxAI3RIbgQZVU51I1B2T19GUG9mCmMJXgASPjsVYh0cWFNiZ0d0WEJEVG57X39fRkdbYWZDeEIREAc5Il84Ah0SCXk8AitPDQ", "https://v.wpimg.pl/ZXJfd3AudTkrBBIAbg54LGhcRlAxHQUrPgJGH2MAeGJoSQ1eIBI_K2UHAEVuBTY5KQMMXC0RPyoVERQdMgM9ejc", "https://v.wpimg.pl/MDMyMDFjYiUsGzt3aRFvMG9Dby0vSGFmOFt3ZmlZeHQ1VistKg8_IT0WYyM0Hz0lOgljNCpFLDQkVjt1aQ4kNz0VLD1pDyAmKB1iJ3cJKCJ-Ty9pIFt1JmBNKCJxR3QlLhhgInIJfXR-S311JV17ZjA", "https://v.wpimg.pl/YmFuYXMudgwnFy9rYg57GWRPezEkV3VPM1djemJNbF4-Wj12OgUwACFbKTRiRG9Udk1sbn5MYUB3RG5qfUBgXHVMdjosGzgeaB8pP28I", "https://v.wpimg.pl/Njk4ODEwYQsKVjl3agxsHkkObS0sVWJIHhZ1ZmpEe1oTGyktKRI8DxtbYSM3Aj4LHERhNClYLxoCGzl1ahMnGRtYLj1qEiMIDlBgJiREf14PBC1pJEJ6D0YAKSEgWi8PCAFidCRCKlxSDHd1dUUqSBY", "https://v.wpimg.pl/MDBmM2MyYiUjDzsBYgJvMGBXb1skW2FmN093EGJKeHQ6QitbIRw_ITICY1U_DD0lNR1jQiFWLDQrQjsDYh0kNzIBLEtiHCAmJwliC3lBeX13WnUfLkt0Jm9ZL1F0VC8ldltgAXRILHRyC35Rf0ArZj8", "https://v.wpimg.pl/ODgyZjA5YCUGGyxZbk5tMEVDeAMoF2NmEltgSG4GenQfVjwDLVA9IRcWdA0zQD8lEAl0Gi0aLjQOVixbblEmNxcVOxNuUCImAh11U3NRe3JTHG5HcAQtfUpNbFgnGHZ8AUh3XCVXf3xfSzxaeFZ7Zho", "https://v.wpimg.pl/NGVmOGMyYSY3Dzl0YgJsM3RXbS4kW2JlI091ZWJNfj9iXWAhJBUrNTMdIGkqCzs3Nxo_aT0VYSYmBGAxfFYqLiUdIyY0VisqNAgraH1OKHIzXXdyYE59f2JAe3QpHWN-Nwx_an4fKHMzC3ckf055f3QQ", "https://v.wpimg.pl/YTdkYjE0djUFCS9Zakt7IEZRewMsEnV2EUljSGoDaGAcWm5calYwOAEZPBoqHj4mERs4HTUeKThLCikDakZoewACKhopUSB7AQY7DyEfP20GD2FTcAV0ZQBTYEdxVTtkSVNhCCcdYGRcWzhdIVJoYAVbexc", "https://v.wpimg.pl/MWQ4OTM2YjYwVjlnYklvI3MObT0kEGF1JBZ1dmIBfGMpBXhiYlQkOzRGKiQiHColJEQuIz0cPTt-VT89YkR8eDVdPCQhUzR4NFktMSkdeG9mB3pnflRgYDADeXl5C3VgfFZ4YSsfLG43An4wdQt-YWJRbSk", "https://v.wpimg.pl/YmFuYXMudgwnFy9rYg57GWRPezEkV3VPM1djemJEa1V2DXY8YwIpBCsSdyghWmhYc0Zhb3RCbFVrTGxteEZuW3VaNDk_HDgDaxc4NiwGdwc2Ensl", "https://v.wpimg.pl/YmY3NGY2dgw4UTh0dkl7GXsJbC4wEHVPLBF0ZXYBaFkhAnlxdlQwATxBKzc2HD4fLEMvMCkcKQF2Uj4udkRoQj1aPTc1UyBCPF4sIj0dOlpsBHh2bwN0CG1QfWptATpZdFItc2gfPFQ6CiwhbgY_W2kLbDo", "https://v.wpimg.pl/ZmNlYzMxdQwvDi9JYgN4GWxWexMkWnZPO05jWGJLb102Qz8TIR0oCD4Ddx0_DSoMORx3CiFXOx0nQy9LYhwzHj4AOANiHTcPKwh2QylLPFt9XWFXLkloWGNYPUp7VWJYKl10TXlObwstCTpJfE5rTzM", "https://v.wpimg.pl/YWI3MmM1djYoUTteYkp7I2sJbwQkE3V1PBF3T2ICaGMxAnpbYlcwOyxBKB0iHz4lPEMsGj0fKTtmUj0EYkdoeC1aPh0hUCB4LF4vCCkebTN7Vn5fLAF0M3kKLEB5VzxlZAopWn0ca29_BiwPegM6YixWbxA", "https://v.wpimg.pl/YW5hcy5qdjZUChVKGgp7IxdSQRBcU3V1QEpZWxpAa28FEEwdGwYpPlgPTQlZXmxuBFFVSgBIanoYWVNKBEFsYgJdVlZYECs-VAZOG1QfOCQbAhMeFww", "https://v.wpimg.pl/YTgxN2Q2djUGGjgBfkl7IEVCbFs4EHV2Elp0EH4BbGQfVyhbPVcrMRcXYFUjRyk1EAhgQj0dOCQOVzgDflYwJxcUL0t-VzQ2AhxhUGUAa2FWT3cfNAI9YUpMLwJoH2EyAk5jVzdQODVfSXlWZ1c4dho", "https://v.wpimg.pl/ZjU3M2Q2dQs0UTsBfkl4HncJb1s4EHZIIBF3EH4Bb1otHCtbPVcoDyVcY1UjRyoLIkNjQj0dOxo8HDsDflYzGSVfLEt-VzcIMFdiCzJRY1wxAHgfMlNsDngHLlNhH2IIYQJgCzcFOAxgBH5WZwo4SCg"], "movies": [], "text": "Funkcjonariusze CBA mieli w \u015brod\u0119 19 lutego w godzinach porannych wej\u015b\u0107 do mieszka\u0144 nale\u017c\u0105cych do prezesa Najwy\u017cszej Izby Kontroli Mariana Banasia w Warszawie i Krakowie. Mieli te\u017c wkroczy\u0107 do warszawskiego mieszkania c\u00f3rki szefa NIK. W po\u0142udnie pojawi\u0142a si\u0119 nieoficjalna informacja, \u017ce zatrzymano syna Mariana Banasia. Akcja ma mie\u0107 zwi\u0105zek ze \u015bledztwem dotycz\u0105cym o\u015bwiadcze\u0144 maj\u0105tkowych szefa NIK.\n\nWiedzieli o niej liderzy Prawa i Sprawiedliwo\u015bci, w tym wiceprezes PiS i szef MSWiA Mariusz Kami\u0144ski oraz prezes Jaros\u0142aw Kaczy\u0144ski. Politycy posiadali tak\u017ce informacje o przygotowywanym zatrzymaniu Tomasza K., os\u0142awionego \"agenta Tomka\". Nie uda\u0142o nam si\u0119 potwierdzi\u0107, czy o ofensywie s\u0142u\u017cb wiedzia\u0142 szef rz\u0105du.\n\nJak wynika z nieoficjalnych informacji, sztab wyborczy prezydenta Andrzeja Dudy nie mia\u0142 poj\u0119cia o planach CBA. \u2013 Komunikacj\u0119 w tej sprawie zostawiamy s\u0142u\u017cbom i prokuraturze \u2013 m\u00f3wi Wirtualnej Polsce jeden z lider\u00f3w sztabu.\n\nAkcja CBA. Opozycja: to celowa gra PiS\n\nSprawa komplikuje i tak ju\u017c nie\u0142atw\u0105 sytuacj\u0119, w jakiej znajduje si\u0119 dzi\u015b Prawo i Sprawiedliwo\u015b\u0107. Na \u015brod\u0119 od dawna zaplanowana by\u0142a oficjalna prezentacja sztabu wyborczego Andrzeja Dudy. G\u0142owa pa\u0144stwa \u2013 jak przyznaje europose\u0142 PiS Adam Bielan, cz\u0142owiek odpowiedzialny za komunikacj\u0119 w kampanii \u2013 ma przedstawi\u0107 lider\u00f3w sztabu osobi\u015bcie. To mia\u0142a by\u0107 oczekiwana ofensywa PiS po sobotniej konwencji inauguruj\u0105cej kampani\u0119 Dudy.\n\nTyle \u017ce kampanijne wydarzenie z udzia\u0142em prezydenta odb\u0119dzie si\u0119 w cieniu porannych akcji CBA. Biuro zatrzyma\u0142o by\u0142ego pos\u0142a PiS, bliskiego niegdy\u015b wsp\u00f3\u0142pracownika Mariusza Kami\u0144skiego z czas\u00f3w jego rz\u0105d\u00f3w w CBA, przez niego samego nazywanego \"pere\u0142k\u0105\". A przeszukania mieszka\u0144 przez agent\u00f3w CBA dotycz\u0105 by\u0142ego ministra finans\u00f3w w rz\u0105dzie PiS, chwalonego niedawno z m\u00f3wnicy sejmowej przez samego premiera.\n\nRozwi\u0144\n\nOpozycja twierdzi jednak, \u017ce \u2013 mimo niekorzystnego przecie\u017c dla PiS kontekstu \u2013 wydarzenia z \u015brody 19 lutego maj\u0105 przykry\u0107 k\u0142opoty wizerunkowe partii Jaros\u0142awa Kaczy\u0144skiego. \u2013 Nie ma takich przypadk\u00f3w. Chc\u0105 co\u015b politycznie przykry\u0107 \u2013 powiedzia\u0142 WP Marek Biernacki, by\u0142y koordynator ds. s\u0142u\u017cb specjalnych.\n\nJak podkre\u015bli\u0142, w \u015brod\u0119 przypada ostatni dzie\u0144 kadencji obecnego szefa CBA Ernesta Bejdy. \u2013 St\u0105d takie rozgor\u0105czkowanie s\u0142u\u017cb, a tak\u017ce prokurator\u00f3w. Dziwi\u0119 si\u0119, \u017ce porywaj\u0105 si\u0119 na uderzenie w jedn\u0105 z najwa\u017cniejszych os\u00f3b w pa\u0144stwie, czyli szefa NIK. Trzeba przeanalizowa\u0107, czy CBA w og\u00f3le mia\u0142o prawo wej\u015b\u0107 do mieszka\u0144 Mariana Banasia, skoro jest on chroniony immunitetem \u2013 m\u00f3wi by\u0142y minister w rz\u0105dzie PO-PSL.\n\n\u2013 To wyre\u017cyserowany przez prezesa PiS spektakl. Je\u015bli jest jaki\u015b problem, to trzeba kogo\u015b zamkn\u0105\u0107 \u2013 przekonuje w rozmowie z WP szef sztabu wyborczego Roberta Biedronia Tomasz Trela.\n\nJak dodaje: \u2013 Kaczy\u0144ski uzna\u0142, \u017ce wi\u0119kszym wizerunkowym k\u0142opotem jest dla PiS pani Lichocka z jej skandalicznym gestem, ani\u017celi pan Bana\u015b. W PiS nic nie dzieje si\u0119 przypadkowo. I nic nie dzieje si\u0119 bez decyzji jednego cz\u0142owieka.", "keywords": [], "meta_keywords": [""], "tags": ["USA", "Olaf Scholz", "Lublin", "\u0141ukasz Mejza", "Pozna\u0144", "Bia\u0142ystok", "Polska", "agent tomek", "Caritas", "Gdynia", "Danuta Holecka", "W\u0142adimir Putin", "Warszawa", "\u0141\u00f3d\u017a", "Wypadki", "Radom", "Szczecin", "Polska 2050", "Wyniki Lotto", "Bia\u0142oru\u015b", "Wroc\u0142aw", "Francja", "Joe Biden", "Bezpartyjni Samorz\u0105dowcy", "Unia Europejska", "Krak\u00f3w", "Grupa Wyszechradzka", "Ukraina", "Chiny", "Lokalne", "Jaros\u0142aw Kaczy\u0144ski", "cba", "Sonda\u017c wyborczy", "Bydgoszcz", "Rzesz\u00f3w", "Rosja", "Boris Johnson", "Emmanuel Macron", "marian bana\u015b", "Turcja", "WHO", "W\u0142adys\u0142aw Kosiniak-Kamysz", "Partia Republika\u0144ska", "ONZ", "NATO", "Hiszpania", "Policja", "Wojna w Ukrainie", "Micha\u0142 Dworczyk", "Jacek Kurski", "Niedziele handlowe", "PPS", "Gda\u0144sk", "Katowice", "Karol Nawrocki", "Klaudia Jachira", "W\u0142ochy", "W\u0142odzimierz Czarzasty", "Ursula von der Leyen", "Adam Niedzielski", "Wielka Brytania", "Przemys\u0142aw Czarnek", "Niemcy", "Wybory prezydenckie 2025"], "authors": ["Grupa Wirtualna Polska", "\u0141ukasz Kuczera", "Pawe\u0142 Buczkowski", "Katarzyna Staszko", "Mateusz Ratajczak", "Aleksandra Wieczorek"], "publish_date": "Wed Feb 19 10:14:00 2020", "summary": "", "article_html": "", "meta_description": "Liderzy Prawa i Sprawiedliwo\u015bci mieli wiedzie\u0107 o planowanym zatrzymaniu \"agenta Tomka\" przez CBA i przeszukaniu mieszka\u0144 nale\u017c\u0105cych do szefa NIK Mariana Banasia \u2013 wynika z nieoficjalnych informacji. Wiedzy tej...", "meta_lang": "pl", "meta_favicon": "/staticfiles/icons/icon.png", "meta_data": {"viewport": "width=device-width, initial-scale=1", "gaf": "bkueilco", "description": "Liderzy Prawa i Sprawiedliwo\u015bci mieli wiedzie\u0107 o planowanym zatrzymaniu \"agenta Tomka\" przez CBA i przeszukaniu mieszka\u0144 nale\u017c\u0105cych do szefa NIK Mariana Banasia \u2013 wynika z nieoficjalnych informacji. Wiedzy tej...", "author": "Grupa Wirtualna Polska", "robots": "max-image-preview:large", "og": {"type": "article", "title": "Zatrzymanie \"agenta Tomka\" i przeszukania mieszka\u0144 Mariana Banasia. Akcje CBA pod kontrol\u0105 PiS", "description": "Liderzy Prawa i Sprawiedliwo\u015bci mieli wiedzie\u0107 o planowanym zatrzymaniu \"agenta Tomka\" przez CBA i przeszukaniu mieszka\u0144 nale\u017c\u0105cych do szefa NIK Mariana Banasia \u2013 wynika z nieoficjalnych informacji. Wiedzy tej...", "url": "https://wiadomosci.wp.pl/zatrzymanie-agenta-tomka-i-przeszukania-mieszkan-mariana-banasia-akcje-cba-pod-kontrola-pis-6480308349838977a", "site_name": "WP Wiadomo\u015bci", "locale": "pl_PL", "article": {"tag": "Jaros\u0142aw Kaczy\u0144ski"}, "image": "https://v.wpimg.pl/YmFuYXMudgwnFy9rYg57GWRPezEkV3VPM1djemJNbF4-Wj12OgUwACFbKTRiRG9Udk1sbn5MYUB3RG5qfUBgXHVMdjosGzgeaB8pP28I"}, "article": {"published_time": "2020-02-19T10:14:00.000Z", "modified_time": "2020-02-19T11:02:06.000Z"}, "twitter": {"card": "summary_large_image", "description": "Liderzy Prawa i Sprawiedliwo\u015bci mieli wiedzie\u0107 o planowanym zatrzymaniu \"agenta Tomka\" przez CBA i przeszukaniu mieszka\u0144 nale\u017c\u0105cych do szefa NIK Mariana Banasia \u2013 wynika z nieoficjalnych informacji. Wiedzy tej...", "site": "@wirtualnapolska", "image": "https://v.wpimg.pl/YmFuYXMudgwnFy9rYg57GWRPezEkV3VPM1djemJNbF4-Wj12OgUwACFbKTRiRG9Udk1sbn5MYUB3RG5qfUBgXHVMdjosGzgeaB8pP28I"}, "fb": {"app_id": 1468284930049726, "pages": 174708585894934}, "breakpoints": "629, 1139, 1365", "content-width": "device-width, 630, 980, 1280", "mobile-web-app-capable": "yes", "apple-mobile-web-app-capable": "yes", "apple-mobile-web-app-status-bar-style": "black-translucent", "theme-color": "var(--color-brand)"}, "canonical_link": "https://wiadomosci.wp.pl/zatrzymanie-agenta-tomka-i-przeszukania-mieszkan-mariana-banasia-akcje-cba-pod-kontrola-pis-6480308349838977a"}