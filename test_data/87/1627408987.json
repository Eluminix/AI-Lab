{"source_url": "https://www.gunes.com", "url": "https://www.gunes.com//gundem/bakan-koca-mektup-gondermisti-geri-cekip-ozur-dilediler-1079727", "title": "Bakan Koca mektup g\u00f6ndermi\u015fti... Geri \u00e7ekip \u00f6z\u00fcr dilediler", "top_image": "https://cdnarchive.gunes.com/Documents/Gunes/images/2020/06/06/bakan-koca-mektup-gonderm-708_2-41.jpg", "meta_img": "https://cdnarchive.gunes.com/Documents/Gunes/images/2020/06/06/bakan-koca-mektup-gonderm-708_2-41.jpg", "images": ["https://cdn.gunes.com/resize/265x150/Documents/Gunes/images/2025/05/15/cumhurbaskani-erdogandan--559_2-41.jpg", "https://cdnarchive.gunes.com/Documents/Gunes/images/2020/06/06/bakan-koca-mektup-gonderm-708_2-41.jpg", "https://cdn.gunes.com/resize/406x562/Documents/Gunes/images/2025/05/16/gurme-sehir-listesinde-sa-613.jpg", "https://cdn.gunes.com/resize/265x150/Documents/Gunes/images/2025/05/16/16-mayis-2025-istanbul-cu-375_2-41.jpg", "https://cdn.gunes.com/resize/190x100/Documents/Gunes/images/2025/05/15/meteorolojiden-flas-uyari-521_2-41.jpg", "https://cdn.gunes.com/resize/190x100/Documents/Gunes/images/2025/05/15/harika-avcidan-yurek-burk-982_2-41.jpg", "https://cdn.gunes.com/resize/406x562/Documents/Gunes/images/2025/05/16/yapay-issiz-muhendisti-ku-905.jpg", "https://cdn.gunes.com/resize/406x562/Documents/Gunes/images/", "https://cdn.gunes.com/resize/190x100/Documents/Gunes/images/2025/05/15/basketbol-super-liginde-3-199_2-41.jpg", "https://cdnarchive.gunes.com/Documents/Gunes/images/resize/816x459/Documents/Gunes/images/2020/06/06/bakan-koca-mektup-gonderm-708_2-41.jpg", "https://www.gunes.com/img/google-news-logo.svg", "https://cdnarchive.gunes.com/Documents/Gunes/images/2020/06/06/bakan-koca-mektup-gonderm-708_2-43.jpg", "https://cdn.gunes.com/resize/400x220/Documents/Gunes/images/2025/05/15/altin-dustu-mu-cikti-mi-g-730_2-41.jpg", "https://cdn.gunes.com/resize/190x100/Documents/Gunes/images/2025/05/15/okan-buruktan-victor-osim-718_2-41.jpg", "https://cdn.gunes.com/resize/265x150/Documents/Gunes/images/2025/05/16/onderin-hadis-i-serif-ve--108_2-41.jpg", "https://cdn.gunes.com/resize/406x562/Documents/Gunes/images/2025/05/16/yildiz-asyali-ucuncu-kez--615.jpg", "https://cdn.gunes.com/resize/265x150/Documents/Gunes/images/2025/05/15/890-bin-tllik-altin-calan-441_2-41.jpg", "https://cdn.gunes.com/resize/406x562/Documents/Gunes/images/2025/05/16/yusuf-akcicek-ve-ismail-y-548.jpg", "https://www.gunes.com/images/google-play.png?v=1.1", "https://cdn.gunes.com/resize/400x220/Documents/Gunes/images/2025/05/15/selvi-boylum-al-yazmaliml-386_2-41.jpg", "https://cdn.gunes.com/resize/265x150/Documents/Gunes/images/2025/05/15/bakanliktan-10-sehre-sari-951_2-41.jpg", "https://cdn.gunes.com/resize/406x562/Documents/Gunes/images/2025/05/15/selvi-boylum-al-yazmaliml-386.jpg", "https://cdn.gunes.com/resize/190x100/Documents/Gunes/images/2025/05/15/1-ton-250-kilogramlik-dev-283_2-41.jpg", "https://img3.aksam.com.tr/folders/app-gallery.jpg", "https://cdn.gunes.com/resize/406x562/Documents/Gunes/images/2025/05/16/olmek-istedigi-iddia-edil-905.jpg", "https://cdn.gunes.com/resize/406x562/Documents/Gunes/images/2025/05/16/murat-dalkilic-11-burun-a-806.jpg", "https://cdn.gunes.com/resize/406x562/Documents/Gunes/images/2025/05/16/super-ligde-haftanin-perd-166.jpg", "https://cdn.gunes.com/resize/265x150/Documents/Gunes/images/2025/05/15/emine-erdogandan-uluslara-323_2-41.jpg", "https://cdn.gunes.com/resize/190x100/Documents/Gunes/images/2025/05/15/siyah-kalp-dizisi-final-y-458_2-41.jpg", "https://cdn.gunes.com/resize/400x220/Documents/Gunes/images/2025/05/15/bakanliktan-10-sehre-sari-951_2-41.jpg", "https://cdn.gunes.com/resize/265x150/Documents/Gunes/images/2025/05/14/50-metreden-sarampole-ucm-725_2-41.jpg", "https://cdn.gunes.com/resize/265x150/Documents/Gunes/images/2025/05/15/son-dakika-haberleri-kony-895_2-41.jpg", "https://cdn.gunes.com/resize/406x562/Documents/Gunes/images/2025/05/16/fenomen-ogretmen-siber-zo-399.jpg", "https://www.gunes.com/images/apple-store.png", "https://cdn.gunes.com/resize/265x150/Documents/Gunes/images/2025/05/15/meteorolojiden-flas-uyari-521_2-41.jpg"], "movies": [], "text": "T\u00fcrkiye'deki koronavir\u00fcs vakalar\u0131 konusunda ger\u00e7ekle ba\u011fda\u015fmayan verilerin yer ald\u0131\u011f\u0131 ve s\u0131tma tedavisinde ba\u015far\u0131s\u0131 kan\u0131tlanan, Kovid-19'la m\u00fccadelede de b\u00fcy\u00fck yarar\u0131 g\u00f6r\u00fclen \"Hidroksiklorokin\" adl\u0131 ilac\u0131n \u00f6l\u00fcm oranlar\u0131n\u0131 art\u0131rd\u0131\u011f\u0131na y\u00f6nelik iddialar\u0131n yer ald\u0131\u011f\u0131 uluslararas\u0131 iki dergideki makaleler, t\u0131p d\u00fcnyas\u0131ndan gelen itirazlar \u00fczerine yazarlar\u0131 taraf\u0131ndan geri \u00e7ekildi.\n\nT\u0131p camias\u0131nda \"itibarl\u0131 yay\u0131nlar\" olarak de\u011ferlendirilen \"New England Journal of Medicine (NEJM)\" ve \"Lancent'te\" k\u0131sa s\u00fcre \u00f6nce \u00e7\u0131kan iki makalede, koronavir\u00fcs vakalar\u0131 konusunda \"ger\u00e7ekle ba\u011fda\u015fmayan\" veriler yer ald\u0131.\n\n\n\nSa\u011fl\u0131k Bakan\u0131 Koca da son bas\u0131n toplant\u0131s\u0131nda, uzun y\u0131llard\u0131r s\u0131tma tedavisinde ba\u015far\u0131s\u0131 kan\u0131tlanm\u0131\u015f, Kovid-19'a kar\u015f\u0131 ise d\u00fcnyada ve T\u00fcrkiye'de b\u00fcy\u00fck yarar\u0131 g\u00f6r\u00fclen Hidroksiklorokin'in \u00f6l\u00fcm oranlar\u0131n\u0131 art\u0131rd\u0131\u011f\u0131n\u0131 ileri s\u00fcren makaleleri bilimsel bulmad\u0131\u011f\u0131n\u0131 a\u00e7\u0131klad\u0131.\n\nYazarlar, iddialar\u0131n dayana\u011f\u0131 verilerin do\u011fru olmad\u0131\u011f\u0131 ortaya \u00e7\u0131k\u0131nca makaleleri dergilerden geri \u00e7ekerek \u00f6z\u00fcr diledi.\n\nKOCA MEKTUBUNDA GER\u00c7EK VER\u0130LER\u0130 PAYLA\u015eTI\n\nSa\u011fl\u0131k Bakan\u0131 Fahrettin Koca, NEJM dergisine yazd\u0131\u011f\u0131 mektupta \"do\u011fruluktan uzak, mant\u0131ksal tutarl\u0131l\u0131ktan da yoksun\" verilerin \"Hidroksiklorokin\" adl\u0131 ilac\u0131n \u00f6l\u00fcm oranlar\u0131n\u0131 art\u0131rd\u0131\u011f\u0131na kan\u0131t olarak sunulmas\u0131n\u0131 ele\u015ftirdi ve iddialar\u0131 \u00e7\u00fcr\u00fcten bilgiler sundu.\n\nBakan Koca, mektubunda, Surgical Outcomes Collaborative (Surgisphere) adl\u0131 bir \u015firket taraf\u0131ndan toplan\u0131p i\u015flenmi\u015f verilerin kullan\u0131ld\u0131\u011f\u0131 s\u00f6z konusu iki dergide yay\u0131mlanan makalelerin \"olduk\u00e7a dikkati\" \u00e7ekti\u011fini ve bilim \u00e7evrelerince acilen yan\u0131tlanmas\u0131 gereken baz\u0131 sorular\u0131 ortaya \u00e7\u0131kard\u0131\u011f\u0131n\u0131 belirterek \"T\u00fcrkiye Cumhuriyeti Sa\u011fl\u0131k Bakan\u0131 olarak NEJM'de yay\u0131nlanan makaledeki hatalara dikkati \u00e7ekmek isterim.\" ifadesini kulland\u0131.\n\nMakalede, Hidroksiklorokin'in Kovid-19 tedavisinde \u00f6l\u00fcm oranlar\u0131n\u0131 art\u0131rd\u0131\u011f\u0131 iddias\u0131na bir kan\u0131t olarak ba\u015fka \u00fclkelerin yan\u0131 s\u0131ra T\u00fcrkiye'deki 3 hastaneden 346 hastaya ait oldu\u011fu iddia edilen 20 Aral\u0131k 2019 ile 15 Mart 2020 tarihleri aras\u0131ndaki verilerin yer ald\u0131\u011f\u0131na i\u015faret eden Koca, bu verilerin do\u011fru olmad\u0131\u011f\u0131n\u0131 vurgulad\u0131. Koca, s\u00f6z konusu d\u00f6neme ait ger\u00e7ek verileri payla\u015ft\u0131\u011f\u0131 mektupta, \u015funlar\u0131 kaydetti:\n\n\"\u015eunu belirtmek isterim ki bu d\u00f6nemde t\u00fcm Polimeraz Zincir Reaksiyonu (PCR) testleri yaln\u0131zca Bakanl\u0131\u011f\u0131m laboratuvarlar\u0131nda yap\u0131lmaktayd\u0131. 11 Mart 2020'de ilk PCR onayl\u0131 Kovid-19 vakas\u0131n\u0131 a\u00e7\u0131klad\u0131k. 15 Mart 2020 itibar\u0131yla resmi kay\u0131tlar\u0131m\u0131za g\u00f6re, \u00fclkemde sadece 18 PCR pozitif vaka tespit edilmi\u015fti. A\u00e7\u0131k\u00e7as\u0131, makalede do\u011fruluktan uzak, ayn\u0131 zamanda tutars\u0131z veriler sunulmaktad\u0131r.\"\n\nBakan Koca'n\u0131n dergi edit\u00f6rleri ve makalelerin yazarlar\u0131na y\u00f6nelik mektubunda, \"Ayr\u0131ca, \u00fclkemde Surgisphere ile \u00e7al\u0131\u015fan ve hasta verilerini veri tabanlar\u0131na kaydeden hi\u00e7bir hastane veya laboratuvar tespit edilememi\u015ftir.\" ifadeleri de yer ald\u0131.\n\nS\u00f6z konusu makalelerden sonra D\u00fcnya Sa\u011fl\u0131k \u00d6rg\u00fct\u00fc (DS\u00d6) Hidroksiklorokin'in Kovid-19 tedavisinde sak\u0131ncal\u0131 olabilece\u011fini varsaym\u0131\u015f, DS\u00d6 Genel Direkt\u00f6r\u00fc Dr. Tedros Adhanom Ghebreyesus'un a\u00e7\u0131klamas\u0131yla 25 May\u0131s'ta ila\u00e7la ilgili \u00e7al\u0131\u015fmalar\u0131 ge\u00e7ici olarak durdurmu\u015ftu.\n\nYa\u015fanan geli\u015fmeler \u00fczerine, D\u00fcnya Sa\u011fl\u0131k \u00d6rg\u00fct\u00fc de 3 Haziran'da yeni bir a\u00e7\u0131klama yaparak, \u00f6nceki a\u00e7\u0131klamas\u0131n\u0131 geri \u00e7ekti.", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "T\u00fcrkiye'deki koronavir\u00fcs vakalar\u0131 konusunda ger\u00e7ekle ba\u011fda\u015fmayan verilerin yer ald\u0131\u011f\u0131 ve s\u0131tma tedavisinde ba\u015far\u0131s\u0131 kan\u0131tlanan, Kovid-19'la m\u00fccadelede de b\u00fcy\u00fck yarar\u0131 g\u00f6r\u00fclen ''Hidroksiklorokin'' adl\u0131 ilac\u0131n \u00f6l\u00fcm oranlar\u0131n\u0131 art\u0131rd\u0131\u011f\u0131na y\u00f6nelik iddialar\u0131n yer ald\u0131\u011f\u0131 uluslararas\u0131 iki dergideki makaleler, t\u0131p d\u00fcnyas\u0131ndan gelen itirazlar \u00fczerine yazarlar\u0131 taraf\u0131ndan geri \u00e7ekildi.)", "meta_lang": "en", "meta_favicon": "/img/favicon.ico?v=1.0", "meta_data": {"viewport": "width=device-width, initial-scale=1.0", "title": "Bakan Koca mektup g\u00f6ndermi\u015fti... Geri \u00e7ekip \u00f6z\u00fcr dilediler", "description": "T\u00fcrkiye'deki koronavir\u00fcs vakalar\u0131 konusunda ger\u00e7ekle ba\u011fda\u015fmayan verilerin yer ald\u0131\u011f\u0131 ve s\u0131tma tedavisinde ba\u015far\u0131s\u0131 kan\u0131tlanan, Kovid-19'la m\u00fccadelede de b\u00fcy\u00fck yarar\u0131 g\u00f6r\u00fclen ''Hidroksiklorokin'' adl\u0131 ilac\u0131n \u00f6l\u00fcm oranlar\u0131n\u0131 art\u0131rd\u0131\u011f\u0131na y\u00f6nelik iddialar\u0131n yer ald\u0131\u011f\u0131 uluslararas\u0131 iki dergideki makaleler, t\u0131p d\u00fcnyas\u0131ndan gelen itirazlar \u00fczerine yazarlar\u0131 taraf\u0131ndan geri \u00e7ekildi.)", "keyword": "bakan koca,fahrettin koca,sa\u011fl\u0131k bakan\u0131,koronavir\u00fcs", "og": {"title": "Bakan Koca mektup g\u00f6ndermi\u015fti... Geri \u00e7ekip \u00f6z\u00fcr dilediler", "type": "article", "url": "https://www.gunes.com/gundem/bakan-koca-mektup-gondermisti-geri-cekip-ozur-dilediler-1079727", "image": "https://cdnarchive.gunes.com/Documents/Gunes/images/2020/06/06/bakan-koca-mektup-gonderm-708_2-41.jpg", "site_name": "gunes.com", "description": "Yaz\u0131n\u0131n devam\u0131 i\u00e7in t\u0131klay\u0131n\u0131z...", "locale": "tr_TR"}, "article": {"section": {"type": "Home Page"}}, "twitter": {"card": "summary_large_image", "site": "@gunes_gazetesi", "image": {"src": "https://cdnarchive.gunes.com/Documents/Gunes/images/2020/06/06/bakan-koca-mektup-gonderm-708_2-41.jpg"}, "title": "Bakan Koca mektup g\u00f6ndermi\u015fti... Geri \u00e7ekip \u00f6z\u00fcr dilediler", "description": "Haberin devam\u0131 i\u00e7in t\u0131klay\u0131n\u0131z...", "creator": "@gunes_gazetesi", "domain": "https://www.gunes.com/gundem/bakan-koca-mektup-gondermisti-geri-cekip-ozur-dilediler-1079727"}}, "canonical_link": "https://www.gunes.com/gundem/bakan-koca-mektup-gondermisti-geri-cekip-ozur-dilediler-1079727"}