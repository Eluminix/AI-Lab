{"source_url": "https://fakty.interia.pl", "url": "https://fakty.interia.pl/raporty/raport-koronawirus-chiny/polska/news-ryszard-terlecki-komentuje-afere-maseczkowa-ktos-nas-wrobil,nId,4504720", "title": "Ryszard Terlecki komentuje afer\u0119 maseczkow\u0105: Kto\u015b nas wrobi\u0142", "top_image": "https://i.iplsc.com/-/00097XYQ545GSP4F-C461.jpg", "meta_img": "https://i.iplsc.com/-/00097XYQ545GSP4F-C461.jpg", "images": ["https://fakty.interia.pl/images/logoInteriaWydaMedium.svg", "https://i.iplsc.com/000L1S8DGA1DPG8Q-C401.webp", "https://i.iplsc.com/0009A60QQ5I2TYF7-C202-F4.webp", "https://i.iplsc.com/000L1R92B5QCJNPL-C401.webp", "https://i.iplsc.com/000L1PZ8751T0LY4-C401.webp", "https://i.iplsc.com/0009A6098CYXTC6T-C202-F4.webp", "https://fakty.interia.pl/images/logoWydarzeniaMedium.svg", "https://i.iplsc.com/000L1SY0GSP7VSB6-C401.webp", "https://i.iplsc.com/000L1S2YKL7AS7MK-C401.webp", "https://i.iplsc.com/000L1R3THDDSW4V5-C401.webp", "https://i.iplsc.com/000L1S3V7I0HFP94-C401.webp", "https://i.iplsc.com/000L1R8E60JOVB0Y-C401.webp", "https://i.iplsc.com/-/00097XYQ545GSP4F-C461.jpg", "https://i.iplsc.com/00097XYQ545GSP4F-C322-F4.webp"], "movies": [], "text": "Badanie zlecone przez Ministerstwo Zdrowia potwierdzi\u0142o, \u017ce maseczki z Chin, kt\u00f3re dostarczono do Polski Antonowem An-225 Mrija, nie spe\u0142niaj\u0105 norm bezpiecze\u0144stwa.\n\nW po\u0142owie kwietnia na warszawskim Ok\u0119ciu wyl\u0105dowa\u0142 najwi\u0119kszy samolot transportowy \u015bwiata. Na jego pok\u0142adzie znajdowa\u0142y si\u0119 - zakupione przez pa\u0144stwowe sp\u00f3\u0142ki KGHM i Lotos - m. in, maseczki, fartuchy i przy\u0142bice dla walcz\u0105cych z koronawirusem polskich lekarzy.\n\nMaseczki przekazano do Agencji Rezerw Materia\u0142owych, jednak resort zdrowia zleci\u0142 osobne badania, z kt\u00f3rych wynika, \u017ce maski nie spe\u0142niaj\u0105 norm bezpiecze\u0144stwa.\n\nDodatkowo, Ministerstwo Zdrowia kupi\u0142o wadliwe maseczki za pi\u0119\u0107 milion\u00f3w z\u0142otych za po\u015brednictwem znajomego rodziny ministra zdrowia \u0141ukasza Szumowskiego. Resort skierowa\u0142 w tej sprawie zawiadomienie do prokuratury.\n\n- Sytuacja by\u0142a napi\u0119ta, terminy pali\u0142y. Zreszt\u0105 z towarem jest zwykle tak, \u017ce si\u0119 go sprawdza dopiero po odbiorze, szczeg\u00f3lnie gdy to jest towar, kt\u00f3rzy przychodzi gdzie\u015b ze \u015bwiata - powiedzia\u0142 Ryszard Terlecki o okoliczno\u015bciach zakupu maseczek z Chin, odpowiadaj\u0105c na pytania dziennikarzy w tej sprawie.\n\nWicemarsza\u0142ek Sejmu zosta\u0142 r\u00f3wnie\u017c zapytany, czy kto\u015b powinien ponie\u015b\u0107 odpowiedzialno\u015b\u0107 za nieudany zakup. - Z pewno\u015bci\u0105 przede wszystkim ci, kt\u00f3rzy nam przys\u0142ali niespe\u0142niaj\u0105ce atesty maseczki - odpowiedzia\u0142.\n\nDoda\u0142, \u017ce \"nie wie, czy kto\u015b w rz\u0105dzie jest winny\".\n\nRzecznik KE: Po Polsce i Holandii problemy z maseczkami z UE zg\u0142asza Belgia\n\nPo Polsce i Holandii tak\u017ce Belgia zg\u0142osi\u0142a Komisji Europejskiej w\u0105tpliwo\u015bci co do jako\u015bci maseczek, kt\u00f3re zosta\u0142y przekazane krajom cz\u0142onkowskim w ramach unijnego wsparcia - poinformowa\u0142 PAP we wtorek rzecznik KE Stefan de Keersmaecker.\n\n\"Do tej pory Polska, Holandia i Belgia poinformowa\u0142y, \u017ce maski nie przesz\u0142y krajowych test\u00f3w kontroli jako\u015bci. Austria zada\u0142a pytania dotycz\u0105ce etykietowania na opakowaniach masek\" - powiedzia\u0142 PAP we wtorek rzecznik KE.\n\nKE zdecydowa\u0142a wcze\u015bniej, \u017ce w zwi\u0105zku ze zg\u0142aszanymi przez Polsk\u0119 i Holandi\u0119 w\u0105tpliwo\u015bciami co do jako\u015bci maseczek zawiesza kolejne dostawy do pa\u0144stw cz\u0142onkowskich do czasu wyja\u015bnienia sytuacji.\n\n\"Zwr\u00f3cili\u015bmy si\u0119 do pa\u0144stw cz\u0142onkowskich o dodatkowe informacje na temat dodatkowych kontroli jako\u015bci, kt\u00f3re mog\u0142y przeprowadzi\u0107 na otrzymanych maseczkach. Komisja czeka r\u00f3wnie\u017c na kolejny test kontroli jako\u015bci przeprowadzony przez jedno z pa\u0144stw cz\u0142onkowskich\" - doda\u0142 de Keersmaecker.\n\n17 pa\u0144stw UE i Wielka Brytania otrzyma\u0142y 1,5 mln maseczek medycznych, kt\u00f3re maj\u0105 chroni\u0107 pracownik\u00f3w s\u0142u\u017cby zdrowia przed koronawirusem w ramach unijnego mechanizmu wsparcia. Najwi\u0119cej - 616 tys. - przydzielono Polsce.\n\nW ubieg\u0142ym tygodniu de Keersmaecker poinformowa\u0142, \u017ce w oparciu o analizy jako\u015bci maseczek z pa\u0144stw cz\u0142onkowskich Komisja podejmie decyzje co do dalszych krok\u00f3w. \"Je\u015bli b\u0119dzie to konieczne, podejmiemy wszelkie niezb\u0119dne kroki prawne\" - o\u015bwiadczy\u0142.\n\nMinister zdrowia \u0141ukasz Szumowski poinformowa\u0142 wcze\u015bniej, \u017ce maseczki, kt\u00f3re otrzyma\u0142a Polska z unijnej transzy, nie maj\u0105 certyfikatu CE i zosta\u0142y wys\u0142ane na badania. \"Te maseczki, kt\u00f3re zakupi\u0142a Unia Europejska, nie spe\u0142niaj\u0105 \u017cadnych norm - ani FFP1, ani FFP2, ani FFP3 - w zwi\u0105zku z tym nie mog\u0105 by\u0107 rozdysponowane w\u015br\u00f3d medyk\u00f3w w tej kategorii FFP\" - wyja\u015bni\u0142.\n\nUnijna dostawa 1,5 mln maseczek stanowi cz\u0119\u015b\u0107 zakupu ok. 10 mln maseczek w ramach unijnego Instrumentu na rzecz wsparcia w sytuacjach nadzwyczajnych.\n\nCzaba\u0144ski: Dzi\u0119ki mediom publicznym rynek sta\u0142 si\u0119 r\u00f3\u017cnorodny RMF FM RMF", "keywords": [], "meta_keywords": [""], "tags": [], "authors": ["Tomasz Jastrz\u0119bowski", "Rmf Fm"], "publish_date": null, "summary": "", "article_html": "", "meta_description": "- Kto\u015b nas wrobi\u0142 w towar, kt\u00f3ry nie spe\u0142nia oczekiwa\u0144. Trzeba domaga\u0107 si\u0119 wyja\u015bnie\u0144 oraz zwrotu poniesionych koszt\u00f3w - stwierdzi\u0142 Ryszard Terlecki", "meta_lang": "pl", "meta_favicon": "/images/app-icons/wydarzenia-app-icon-48x48.png", "meta_data": {"viewport": "initial-scale=1,maximum-scale=1,width=device-width,user-scalable=no", "og": {"title": "\"Kto\u015b nas wrobi\u0142. Nie wiem, czy w rz\u0105dzie jest winny\"", "description": "- Kto\u015b nas wrobi\u0142 w towar, kt\u00f3ry nie spe\u0142nia oczekiwa\u0144. Trzeba domaga\u0107 si\u0119 wyja\u015bnie\u0144 oraz zwrotu poniesionych koszt\u00f3w - stwierdzi\u0142 Ryszard Terlecki", "type": "article", "url": "https://wydarzenia.interia.pl/koronawirus/news-ryszard-terlecki-komentuje-afere-maseczkowa-ktos-nas-wrobil,nId,4504720", "image": {"identifier": "https://i.iplsc.com/-/00097XYQ545GSP4F-C461.jpg", "alt": "Ryszard Terlecki", "width": 1280, "height": 674}, "locale": "pl_PL"}, "twitter": {"card": "summary_large_image", "title": "Ryszard Terlecki komentuje afer\u0119 maseczkow\u0105: Kto\u015b nas wrobi\u0142", "description": "- Kto\u015b nas wrobi\u0142 w towar, kt\u00f3ry nie spe\u0142nia oczekiwa\u0144. Trzeba domaga\u0107 si\u0119 wyja\u015bnie\u0144 oraz zwrotu poniesionych koszt\u00f3w - stwierdzi\u0142 Ryszard Terlecki (PiS) wicemarsza\u0142ek Sejmu, odnosz\u0105c", "image": {"identifier": "https://i.iplsc.com/-/00097XYQ545GSP4F-C461.webp", "alt": "Ryszard Terlecki"}, "site": "https://x.com/int_wydarzenia"}, "dc.language": "PL", "dc.source": "https://wydarzenia.interia.pl", "dc.publisher": "https://interia.pl", "dc.rights": "https://wydarzenia.interia.pl, wszelkie prawa zastrze\u017cone", "geo.region": "PL-MA", "geo.placename": "Krak\u00f3w", "geo.position": "50.0647;19.9450", "description": "- Kto\u015b nas wrobi\u0142 w towar, kt\u00f3ry nie spe\u0142nia oczekiwa\u0144. Trzeba domaga\u0107 si\u0119 wyja\u015bnie\u0144 oraz zwrotu poniesionych koszt\u00f3w - stwierdzi\u0142 Ryszard Terlecki", "theme-color": "#040a18", "robots": "index,follow,max-snippet:-1,max-image-preview:large", "next-head-count": 52}, "canonical_link": "https://wydarzenia.interia.pl/koronawirus/news-ryszard-terlecki-komentuje-afere-maseczkowa-ktos-nas-wrobil,nId,4504720"}