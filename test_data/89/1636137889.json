{"source_url": "https://noizz.pl", "url": "https://noizz.pl/lifestyle/w-rossmannie-uzupelnisz-swoje-kosmetyki-onlybio-z-dyspozytorow/qdbrm9k", "title": "Automaty do uzupe\u0142niania kosmetyk\u00f3w w Rossmannie - w Polsce powsta\u0142 najnowocze\u015bniejszy salon sieci w Europie", "top_image": "https://ocdn.eu/pulscms-transforms/1/lIlk9kqTURBXy84YjQ5NGI2Y2I3MTcyYjllYzJiODE2OWI4OTU5ZDZmNC5qcGVnkpUDAM0BLM0GQM0DhJMFzQSwzQJ23gACoTABoTEA", "meta_img": "https://ocdn.eu/pulscms-transforms/1/lIlk9kqTURBXy84YjQ5NGI2Y2I3MTcyYjllYzJiODE2OWI4OTU5ZDZmNC5qcGVnkpUDAM0BLM0GQM0DhJMFzQSwzQJ23gACoTABoTEA", "images": ["https://ocdn.eu/pulscms-transforms/1/kybk9kpTURBXy85OTZhODQ1OTE0NDQyMjJmZDhhZGRkNWUzNjlhMWYyZS5wbmeSlQMAAM0HgM0EOJMFzHPMc94AAqEwBaExAA", "https://ocdn.eu/pulscms-transforms/1/QzPk9kpTURBXy81MjUwODdiZjE4ODFiZDRiYmE2MGQ1NGYzZDEwMjFhZS5qcGeSlQMAEM0MwM0HLJMFzHPMc94AAqEwBaExAA", "https://ocdn.eu/noizz/static/must_have.webp", "https://ocdn.eu/pulscms-transforms/1/nmRk9kpTURBXy8zM2VmZGE4MmQ1NGYxN2FmYzUxMWJiOWU2YjM2MDFiZS5qcGeVlQM1zG3NBkXNBgmVAsxQAMLDlQIAzFDCw5UCzFAAwsOVAgDMUMLD3gACoTAFoTEA", "https://ocdn.eu/pulscms-transforms/1/l8pk9kqTURBXy83ZThhNzk0MGFiYWM0OTc1ODFiOTVmNjlkOTY3MTEwYS5qcGVnkpUDACvNBOXNAsCTBc0CNc0Bht4AAqEwBaExAA", "https://ocdn.eu/pulscms-transforms/1/_lOk9kpTURBXy84MDFhNzFiMTFkMGE0MDk3MzY5YzA4NDcyYmZlMjQzNi5qcGeSlQMAzLDNB9DNBGWTBcxzzHPeAAKhMAWhMQA", "https://ocdn.eu/pulscms-transforms/1/Z35k9kqTURBXy9lMjAyMjk1NzU0OGQ0MTYyOGE1NTYyMTdhNGYxN2ZiOC5qcGVnkpUDABbNAoDNAWiTBc0CNc0Bht4AAqEwBaExAA", "https://ocdn.eu/pulscms-transforms/1/3ghk9kqTURBXy9hOWNiZDBkNmRiOTJjY2RmZGUyYjNhYzI4YzZkMTdhNi5qcGVnkpUCzQMgAMLDlQIAzQJYwsPeAAKhMAWhMQA", "https://ocdn.eu/pulscms-transforms/1/2Ovk9kpTURBXy9hMjIyMTVhMTEyODIzZmRiZjA4NzAxMjQwMTgzY2M5Yi5qcGeSlQMAPs0H0M0EZZMFzQI1zQGG3gACoTAFoTEA", "https://ocdn.eu/pulscms-transforms/1/IcSk9kqTURBXy9lOTY2NmQyMDE3MDU2MWYyZTU5ODkzNzFiMjVjMTkyYy5qcGVnkpUDAMzizQ_AzQjckwXMc8xz3gACoTAFoTEA", "https://ocdn.eu/pulscms-transforms/1/JLGk9kqTURBXy8xYzA1ZjU3MjBhYmI4NWU4NGVlY2VjM2MyMDM2ZmEyMi5qcGVnkpUCzQMgAMLDlQIAzQJYwsPeAAKhMAWhMQA", "https://ocdn.eu/pulscms-transforms/1/A0Uk9kqTURBXy9lNDdlODgyNWIzZmU5MGI1NzQ4NDNhNGU3OGZjZWI1ZC5qcGVnkpUDAMxbzQU0zQLtkwXNAjXNAYbeAAKhMAWhMQA", "https://ocdn.eu/pulscms-transforms/1/eFvk9kpTURBXy83NmQyMWJmMTMwODk0NzkwOGI1MGJkMjRlYzZiZWFmOC5wbmeSlQMAEs0CWM0BUZMFzQI1zQGG3gACoTAFoTEA", "https://ocdn.eu/pulscms-transforms/1/PB0k9kqTURBXy84YjQ5NGI2Y2I3MTcyYjllYzJiODE2OWI4OTU5ZDZmNC5qcGVnk5UDAM0BLM0GQM0DhJMFzQeAzQQ4kwXNB4DNBDjeAAKhMAWhMQA", "https://ocdn.eu/pulscms-transforms/1/pKyk9kqTURBXy9iNzYwMmQyMTQwMmJiYWVhNjE2YmJhOGQ0Njk1Y2NlZi5qcGVnkpUDAADNB9DNBGWTBc0CNc0Bht4AAqEwBaExAA", "https://ocdn.eu/pulscms-transforms/1/izgk9kpTURBXy85ZjM1NGYwMDc4OWQxMWJmNTU4ZWUyMTQ5YTE2MzhlNC5wbmeSlQMAPs0H0M0EZZMFzHPMc94AAqEwBaExAA", "https://ocdn.eu/pulscms-transforms/1/UZUk9kqTURBXy85YTBjNTA2OTViNDFhN2EzYmEwMzQzNzIwNWNlZThkMS5qcGVnkpUCzQMgAMLDlQIAzQJYwsPeAAKhMAWhMQA", "https://ocdn.eu/pulscms-transforms/1/lIlk9kqTURBXy84YjQ5NGI2Y2I3MTcyYjllYzJiODE2OWI4OTU5ZDZmNC5qcGVnkpUDAM0BLM0GQM0DhJMFzQSwzQJ23gACoTABoTEA", "https://ocdn.eu/pulscms-transforms/1/89vk9kpTURBXy81MjUwODdiZjE4ODFiZDRiYmE2MGQ1NGYzZDEwMjFhZS5qcGeSlQMAEM0MwM0HLJMFzQMvzQIm3gACoTAFoTEA"], "movies": [], "text": "Rossmann i OnlyBio spe\u0142niaj\u0105 zielony sen wszystkich fan\u00f3w zero waste. Przychodzisz, uzupe\u0142niasz swoje pojemniki na kosmetyki lub \u015brodki czysto\u015bci, nie p\u0142acisz za opakowania, a za sam kosmetyk i nie generujesz odpad\u00f3w.\n\nTak\u0105 mo\u017cliwo\u015b\u0107 swoim klientom daje najnowocze\u015bniejszy salon drogerii w Europie, kt\u00f3ry powsta\u0142 w \u0142\u00f3dzkiej Manufakturze. Miejmy nadziej\u0119, \u017ce to dopiero pocz\u0105tek dobrych zmian.\n\nUzupe\u0142nij kosmetyki w Rossmannie\n\nOd 15 czerwca w Manufakturze w \u0141odzi klienci salonu Rossmann mog\u0105 korzysta\u0107 ze stacji refill, w kt\u00f3rej mog\u0105 do w\u0142asnych pojemnik\u00f3w uzupe\u0142nia\u0107 kosmetyki oraz \u015brodki czysto\u015bci polskiej marki OnlyBio. Jest to pierwsza w Polsce automatyczna i jedyna na \u015bwiecie stacja uzupe\u0142niaj\u0105ca z tak zaawansowan\u0105 automatyk\u0105 i autorskim systemem dezynfekcji. Klienci mog\u0105 skorzysta\u0107 ze specjalnych automat\u00f3w do nape\u0142niania butelek wielorazowego u\u017cytku naturalnymi kosmetykami OnlyBio i \u015brodkami czysto\u015bci OnlyEco. Wszystkie produkty OnlyBio i OnlyEco s\u0105 wega\u0144skie i wyprodukowane na bazie naturalnych sk\u0142adnik\u00f3w. To kolejna proekologiczna akcja polskiej firmy, kt\u00f3ra stara si\u0119, aby naturalne \u015brodki czysto\u015bci bez chemicznych konserwant\u00f3w na dobre zago\u015bci\u0142y w domach Polak\u00f3w, tak samo jak wiedza na temat ochrony \u015brodowiska.\n\nPierwsza w Polsce stacja refill OnlyBio jest dost\u0119pna w Rossmannie w \u0142\u00f3dzkiej Manufakturze Foto: Materia\u0142y w\u0142asne artysty\n\n- Stacja refill ma przede wszystkim za zadanie minimalizacj\u0119 ilo\u015bci zu\u017cytego plastiku, korzystanie na co dzie\u0144 z bezpiecznych produkt\u00f3w, a przede wszystkim przekonanie do ekologicznego stylu \u017cycia. Obs\u0142uga stacji jest bardzo prosta, wystarczy na ekranie wybra\u0107 sw\u00f3j ulubiony produkt, przy pierwszym zakupie doda\u0107 butelk\u0119, na monitorze poka\u017ce si\u0119 numer stanowiska, w kt\u00f3rym zostanie nape\u0142niona butelka. Nale\u017cy wybra\u0107 opakowanie szklane lub z recyklingu, przyklei\u0107 na ni\u0105 etykiet\u0119, a nast\u0119pnie postawi\u0107 butelk\u0119 na wskazanym numerze stanowiska i wcisn\u0105\u0107 przycisk start. Na ekranie przy stanowisku pojawi si\u0119 komunikat o zako\u0144czeniu dozowania. Przy kasie nale\u017cy zeskanowa\u0107 kod kreskowy etykiety oraz kod kresowy butelki. Za drugim razem, jak przyjdziemy ze swoj\u0105 butelk\u0105, skanujemy tylko i wy\u0142\u0105cznie kod kreskowy z etykiety. Pami\u0119tajmy, \u017ce nie mamy planety B i pierwsza w Polsce automatyczna stacja refill to nasz wsp\u00f3lny wielki gest dla Ziemi - m\u00f3wi Marcin Pawlikowski prezes zarz\u0105du OnlyBio.life.\n\nW stacji refill OnlyBio uzupe\u0142nimy naturalne kosmetyki i \u015brodki czysto\u015bci Foto: Materia\u0142y w\u0142asne artysty\n\nJakie produkty OnlyBio b\u0119dzie mo\u017cna uzupe\u0142ni\u0107 w stacji? Dost\u0119pne b\u0119d\u0105 naturalne, ekologiczne produkty z certyfikatami ECOCERT: szampony do w\u0142os\u00f3w, \u017cele pod prysznic, myd\u0142o w p\u0142ynie, p\u0142yn do prania tkanin, p\u0142yn do p\u0142ukania i p\u0142yn do mycia naczy\u0144.\n\nNajnowocze\u015bniejszy salon Rossmann w Europie\n\nTo w\u0142asnie w \u0142\u00f3dzkiej Manufakturze powsta\u0142 wyj\u0105tkowy, bo najbardziej rozwini\u0119ty pod wzgl\u0119dem technologii i asortymentu, salon sieci Rossmann w Europie. Co w nim wyj\u0105tkowego? Poza wspomnian\u0105 stref\u0105 z dozownikami do uzupe\u0142niania kosmetyk\u00f3w i \u015brodk\u00f3w czysto\u015bci od OnlyBio, klienci b\u0119d\u0105 mogli skorzysta\u0107 m.in. z poszerzonej oferty kosmetyk\u00f3w kolorowych i piel\u0119gnacyjnych, a tak\u017ce ze strefy manicure.\n\nNie wiemy jeszcze, czy Rossmann planuje kolejne tego typu salony w Polsce, ale jedynie mamy nadziej\u0119, \u017ce na Manufakturze si\u0119 nie sko\u0144czy. Pomys\u0142 stacji uzupe\u0142niaj\u0105cych kosmetyki \u015bwietnie przyj\u0105\u0142 si\u0119 w Czechach, Rossmann w Manufakturze zbiera same pochwa\u0142y, a na wyci\u0105gni\u0119cie wniosk\u00f3w przez w\u0142a\u015bcicieli sieci raczej nie b\u0119dzie trzeba d\u0142ugo czeka\u0107.\n\nRossmann w Manufakturze w \u0141odzi to najnowocze\u015bniejszy salon sieci w Europie Foto: Materia\u0142y w\u0142asne artysty\n\nZobacz r\u00f3wnie\u017c: Work hard. Play Hard. Testujemy ROG Zephyrus G14 od ASUS", "keywords": [], "meta_keywords": [""], "tags": [], "authors": ["Ewelina Ko\u0142odziej"], "publish_date": "Tue Jun 16 10:10:24 2020", "summary": "", "article_html": "", "meta_description": "Rossmann i OnlyBio spe\u0142niaj\u0105 zielony sen wszystkich fan\u00f3w zero waste. Przychodzisz, uzupe\u0142niasz swoje pojemniki na kosmetyki lub \u015brodki czysto\u015bci, nie p\u0142acisz za opakowania, a za sam kosmetyk i nie generujesz odpad\u00f3w.", "meta_lang": "pl", "meta_favicon": "", "meta_data": {"robots": "max-snippet:-1, max-image-preview:large, max-video-preview:-1", "viewport": "width=device-width, initial-scale=1.0, maximum-scale=5.0", "description": "Rossmann i OnlyBio spe\u0142niaj\u0105 zielony sen wszystkich fan\u00f3w zero waste. Przychodzisz, uzupe\u0142niasz swoje pojemniki na kosmetyki lub \u015brodki czysto\u015bci, nie p\u0142acisz za opakowania, a za sam kosmetyk i nie generujesz odpad\u00f3w.", "kt": {"page-type": "article", "id": "c77f3f9a-0d9d-4169-8109-e8d676c6f53a", "title": "W Rossmannie uzupe\u0142nisz swoje kosmetyki OnlyBio z dyspozytor\u00f3w", "section-path": "/lifestyle"}, "DC.Identifier": "c77f3f9a-0d9d-4169-8109-e8d676c6f53a", "pkg-uuid": "c77f3f9a-0d9d-4169-8109-e8d676c6f53a", "og": {"site_name": "Noizz", "image": {"identifier": "https://ocdn.eu/pulscms-transforms/1/lIlk9kqTURBXy84YjQ5NGI2Y2I3MTcyYjllYzJiODE2OWI4OTU5ZDZmNC5qcGVnkpUDAM0BLM0GQM0DhJMFzQSwzQJ23gACoTABoTEA", "width": 1200, "height": 630, "type": "image/jpeg"}, "url": "https://noizz.pl/lifestyle/w-rossmannie-uzupelnisz-swoje-kosmetyki-onlybio-z-dyspozytorow/qdbrm9k", "title": "Automaty do uzupe\u0142niania kosmetyk\u00f3w w Rossmannie - w Polsce powsta\u0142 najnowocze\u015bniejszy salon sieci w Europie", "description": "Rossmann i OnlyBio spe\u0142niaj\u0105 zielony sen wszystkich fan\u00f3w zero waste. Przychodzisz, uzupe\u0142niasz swoje pojemniki na kosmetyki lub \u015brodki czysto\u015bci, nie p\u0142acisz za opakowania, a za sam kosmetyk i nie ge...", "type": "article"}, "article": {"published_time": "2020-06-16 10:10:24+0200"}, "fb": {"app_id": 226508470737473, "pages": 415023695371209}, "google-site-verification": "EFRpq74IE8K5-yfF_Mxh96_k6u8rq4WVckvP8sb8AWg", "msvalidate.01": "8C00DBCC884D856B99AFD2BD7A5E3BEB"}, "canonical_link": "https://noizz.pl/lifestyle/w-rossmannie-uzupelnisz-swoje-kosmetyki-onlybio-z-dyspozytorow/qdbrm9k"}