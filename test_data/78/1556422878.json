{"source_url": "https://www.yenisafak.com", "url": "https://www.yenisafak.com/dunya/musluman-ve-yahudiler-endiseli-ingiltere-koronavirus-kurbanlarini-yakma-plani-yapiyor-3530962", "title": "M\u00fcsl\u00fcman ve Yahudiler endi\u015feli: \u0130ngiltere koronavir\u00fcs kurbanlar\u0131n\u0131 yakma plan\u0131 yap\u0131yor", "top_image": "https://img.piri.net/resim/imagecrop/2020/03/23/04/43/resized_32949-2020-03-23t114221z_1871771643_rc2npf94djyw_rtrmadp_3_health-coronavirus-italy.jpg", "meta_img": "https://img.piri.net/resim/imagecrop/2020/03/23/04/43/resized_32949-2020-03-23t114221z_1871771643_rc2npf94djyw_rtrmadp_3_health-coronavirus-italy.jpg", "images": ["https://www.yenisafak.com/tvnet-logo.svg", "https://www.yenisafak.com/_nuxt/img/skeleton-inverse.d280a53.gif", "https://assets.yenisafak.com/yenisafak/wwwroot/images/logo/yenisafak_logo.svg", "https://www.yenisafak.com/_nuxt/img/skeleton.096f642.gif", "https://img.piri.net/resim/imagecrop/2020/03/23/04/43/resized_32949-2020-03-23t114221z_1871771643_rc2npf94djyw_rtrmadp_3_health-coronavirus-italy.jpg"], "movies": [], "text": "\u0130ngiltere'de M\u00fcsl\u00fcman ve Yahudiler, h\u00fck\u00fcmetin yeni tip koranavir\u00fcs (Kovid-19) nedeniyle hayat\u0131n\u0131 kaybedenlerin cesetlerini yakma plan\u0131ndan endi\u015fe ediyor.\n\nKovid-19'la m\u00fccadele kapsam\u0131nda parlamentoya sunulan tasar\u0131da, h\u00fck\u00fcmete cesetleri yakma yetkisi verecek bir madde de yer al\u0131yor.\n\nM\u00fcsl\u00fcman ve Yahudilerin inan\u00e7lar\u0131na uymad\u0131\u011f\u0131 i\u00e7in kar\u015f\u0131 \u00e7\u0131kt\u0131\u011f\u0131 tasar\u0131da, \"Bedenin imhas\u0131 i\u00e7in ki\u015fisel se\u00e7ime m\u00fcmk\u00fcn oldu\u011funca sayg\u0131 duyulacakt\u0131r.\" ifadesi yer al\u0131yor.\n\nAncak ayn\u0131 metinde \"uygun bir alternatifin bulunmad\u0131\u011f\u0131 durumlarda, cesedin g\u00f6m\u00fclmesine veya yak\u0131lmas\u0131na karar verilebilece\u011fi\" belirtiliyor.\n\n\"Kimsenin hafife ald\u0131\u011f\u0131 bir \u015fey de\u011fil\"\n\n\u0130ngiltere M\u00fcsl\u00fcman Konseyinden yap\u0131lan a\u00e7\u0131klamada, tasar\u0131n\u0131n baz\u0131 ola\u011fan\u00fcst\u00fc durumlarda dini defin us\u00fcllerini etkileyebilecek h\u00fck\u00fcmler i\u00e7erdi\u011fi belirtilerek, \"Bu, kimsenin hafife ald\u0131\u011f\u0131 bir \u015fey de\u011fil ve endi\u015felerimizin dikkate al\u0131nd\u0131\u011f\u0131ndan emin olmak i\u00e7in \u00e7ok \u00e7al\u0131\u015ft\u0131\u011f\u0131m\u0131z konusunda toplumumuzu temin etmek istiyoruz\" ifadesine yer verildi.\n\n\n\n\n\nYahudiler de tepkili\n\n\u0130ngiltere Yahudi Temsilciler Kurulu da \u00f6nerilen zorunlu yakmaya tepki g\u00f6sterdi. H\u00fck\u00fcmeti cenazelerde dini geleneklere sayg\u0131 g\u00f6stermeye \u00e7a\u011f\u0131ran Kurul Ba\u015fkan\u0131 Marie van der Zyl, \"Bu salg\u0131na yenik d\u00fc\u015fenler i\u00e7in istedikleri \u015fekilde defnedileceklerini bilmeleri \u00f6nemli.\" dedi.\n\nM\u00fcsl\u00fcmanlar ve baz\u0131 H\u0131ristiyan gruplar\u0131n da benzer inan\u00e7lara sahip oldu\u011funa i\u015faret eden Van der Zyl, \u0130ngiltere Yahudilerinin b\u00fcy\u00fck bir \u00e7o\u011funlu\u011funun \u00f6len ki\u015finin yak\u0131lmas\u0131 de\u011fil, g\u00f6m\u00fclmesi gerekti\u011fini d\u00fc\u015f\u00fcnd\u00fc\u011f\u00fcn\u00fc vurgulad\u0131.\n\nH\u00fck\u00fcmeti, tasar\u0131da yerel yetkililere cenazelerin tesliminde dini inan\u00e7lar\u0131 dikkate alma yetkisi verecek \u015fekilde de\u011fi\u015fikli\u011fe gitmeye \u00e7a\u011f\u0131ran Van der Zyl, \"Cesetlerin yak\u0131lmas\u0131 sadece ac\u0131l\u0131 ailelerin \u00fcz\u00fcnt\u00fcs\u00fcn\u00fc art\u0131raca\u011f\u0131 gibi temel dini \u00f6zg\u00fcrl\u00fckleri de ihlal edecektir\" de\u011ferlendirmesinde bulundu.\n\n\n\n\n\nDe\u011fi\u015fiklik \u00f6nergesi verildi\n\n\u00d6te yandan \u0130\u015f\u00e7i Partisinden Naz \u015eah, inan\u00e7 gruplar\u0131na istisna tan\u0131nmas\u0131na olanak sa\u011flayan bir de\u011fi\u015fiklik \u00f6nergesi sundu.\n\n\u015eu anda 100 parlamento \u00fcyesinden destek ald\u0131\u011f\u0131n\u0131 ancak daha fazla deste\u011fe ihtiyac\u0131 oldu\u011funu kaydeden \u015eah, \"M\u00fcsl\u00fcman ve Yahudi cemaatleri, bu d\u00fczenlemenin sevdiklerinin g\u00f6m\u00fclmek yerine yak\u0131lmas\u0131na neden olabilece\u011finden endi\u015fe ediyor. De\u011fi\u015fiklik \u00f6nergem bu kayg\u0131ya cevap veriyor ve topluluklara yasal koruma sa\u011fl\u0131yor\" dedi.\n\nSa\u011fl\u0131k Bakan\u0131 halk\u0131 uyard\u0131\n\nBug\u00fcn g\u00f6r\u00fc\u015f\u00fclmeye ba\u015flanacak tasar\u0131, h\u00fck\u00fcmete gerekti\u011finde insanlar\u0131n hareketlerini k\u0131s\u0131tlama yetkisi de veriyor.\n\nSa\u011fl\u0131k Bakan\u0131 Matt Hancock, g\u00fcn i\u00e7inde yapt\u0131\u011f\u0131 a\u00e7\u0131klamada, h\u00fck\u00fcmetin ihtiya\u00e7 duymas\u0131 halinde daha g\u00fc\u00e7l\u00fc tedbirleri hayata ge\u00e7irece\u011fini belirterek, \"Daha ileri gitmemiz gerekirse bunu yapar\u0131z\" diye konu\u015ftu.", "keywords": [], "meta_keywords": ["cesetlerin yak\u0131lmas\u0131", "\u0130ngiltere", "Kovid-19", "M\u00fcsl\u00fcman", "Yahudi"], "tags": [], "authors": ["Net Yay\u0131nc\u0131l\u0131k Sanayi Ve Ticaret A.\u015e.", "Yeni \u015eafak", "Haber Merkezi"], "publish_date": null, "summary": "", "article_html": "", "meta_description": "\u0130ngiliz h\u00fck\u00fcmetinin koronavir\u00fcs tasar\u0131s\u0131, bu hastal\u0131ktan \u00f6lenlerin gerekmesi halinde zorunlu olarak yak\u0131lmas\u0131na ili\u015fkin bir madde i\u00e7eriyor. \u0130ngiltere M\u00fcsl\u00fcman Konseyi, \"Bu, kimsenin hafife ald\u0131\u011f\u0131 bir \u015fey de\u011fil ve endi\u015felerimizin dikkate al\u0131nd\u0131\u011f\u0131ndan emin olmak i\u00e7in \u00e7ok \u00e7al\u0131\u015ft\u0131\u011f\u0131m\u0131z konusunda toplumumuzu temin etmek istiyoruz\" dedi.", "meta_lang": "tr", "meta_favicon": "/_nuxt/icons/icon_64x64.643ea4.png", "meta_data": {"viewport": "width=device-width, initial-scale=1, maximum-scale=1, shrink-to-fit=no, user-scalable=0", "Rating": "General", "Distribution": "Global", "Copyright": "Yeni \u015eafak", "Classification": "Consumer", "apple-mobile-web-app-capable": "yes", "apple-mobile-web-app-status-bar-style": "black-translucent", "author": "Net Yay\u0131nc\u0131l\u0131k Sanayi ve Ticaret A.\u015e.", "og": {"site_name": "Yeni \u015eafak", "image": "https://img.piri.net/resim/imagecrop/2020/03/23/04/43/resized_32949-2020-03-23t114221z_1871771643_rc2npf94djyw_rtrmadp_3_health-coronavirus-italy.jpg", "title": "M\u00fcsl\u00fcman ve Yahudiler endi\u015feli: \u0130ngiltere koronavir\u00fcs kurbanlar\u0131n\u0131 yakma plan\u0131 yap\u0131yor | D\u00fcnya Haberleri", "description": "\u0130ngiliz h\u00fck\u00fcmetinin koronavir\u00fcs tasar\u0131s\u0131, bu hastal\u0131ktan \u00f6lenlerin gerekmesi halinde zorunlu olarak yak\u0131lmas\u0131na ili\u015fkin bir madde i\u00e7eriyor. \u0130ngiltere M\u00fcsl\u00fcman Konseyi, \"Bu, kimsenin hafife ald\u0131\u011f\u0131 bir \u015fey de\u011fil ve endi\u015felerimizin dikkate al\u0131nd\u0131\u011f\u0131ndan emin olmak i\u00e7in \u00e7ok \u00e7al\u0131\u015ft\u0131\u011f\u0131m\u0131z konusunda toplumumuzu temin etmek istiyoruz\" dedi.", "url": "https://www.yenisafak.com/dunya/musluman-ve-yahudiler-endiseli-ingiltere-koronavirus-kurbanlarini-yakma-plani-yapiyor-3530962", "locale": "tr_TR", "type": "article"}, "twitter": {"domain": "https://www.yenisafak.com", "site": "@yenisafak", "creator": "@yenisafak", "card": "summary_large_image", "image": "https://img.piri.net/resim/imagecrop/2020/03/23/04/43/resized_32949-2020-03-23t114221z_1871771643_rc2npf94djyw_rtrmadp_3_health-coronavirus-italy.jpg", "url": "https://www.yenisafak.com/dunya/musluman-ve-yahudiler-endiseli-ingiltere-koronavirus-kurbanlarini-yakma-plani-yapiyor-3530962", "title": "M\u00fcsl\u00fcman ve Yahudiler endi\u015feli: \u0130ngiltere koronavir\u00fcs kurbanlar\u0131n\u0131 yakma plan\u0131 yap\u0131yor | D\u00fcnya Haberleri", "description": "\u0130ngiliz h\u00fck\u00fcmetinin koronavir\u00fcs tasar\u0131s\u0131, bu hastal\u0131ktan \u00f6lenlerin gerekmesi halinde zorunlu olarak yak\u0131lmas\u0131na ili\u015fkin bir madde i\u00e7eriyor. \u0130ngiltere M\u00fcsl\u00fcman Konseyi, \"Bu, kimsenin hafife ald\u0131\u011f\u0131 bir \u015fey de\u011fil ve endi\u015felerimizin dikkate al\u0131nd\u0131\u011f\u0131ndan emin olmak i\u00e7in \u00e7ok \u00e7al\u0131\u015ft\u0131\u011f\u0131m\u0131z konusunda toplumumuzu temin etmek istiyoruz\" dedi."}, "DC.Type": "Text", "DC.Source": "Yeni \u015eafak", "DC.Creator": "Yeni \u015eafak", "DC.Name": "Yeni \u015eafak", "DC.Publisher": "Yeni \u015eafak", "DC.Contributor": "Yeni \u015eafak", "robots": "index,follow", "google-site-verification": "79AT13i-RP3", "mobile-web-app-capable": "yes", "apple-mobile-web-app-title": "Yeni \u015eafak", "title": "M\u00fcsl\u00fcman ve Yahudiler endi\u015feli: \u0130ngiltere koronavir\u00fcs kurbanlar\u0131n\u0131 yakma plan\u0131 yap\u0131yor", "description": "\u0130ngiliz h\u00fck\u00fcmetinin koronavir\u00fcs tasar\u0131s\u0131, bu hastal\u0131ktan \u00f6lenlerin gerekmesi halinde zorunlu olarak yak\u0131lmas\u0131na ili\u015fkin bir madde i\u00e7eriyor. \u0130ngiltere M\u00fcsl\u00fcman Konseyi, \"Bu, kimsenin hafife ald\u0131\u011f\u0131 bir \u015fey de\u011fil ve endi\u015felerimizin dikkate al\u0131nd\u0131\u011f\u0131ndan emin olmak i\u00e7in \u00e7ok \u00e7al\u0131\u015ft\u0131\u011f\u0131m\u0131z konusunda toplumumuzu temin etmek istiyoruz\" dedi.", "keywords": "cesetlerin yak\u0131lmas\u0131, \u0130ngiltere, Kovid-19, M\u00fcsl\u00fcman, Yahudi", "image": "https://img.piri.net/resim/imagecrop/2020/03/23/04/43/resized_32949-2020-03-23t114221z_1871771643_rc2npf94djyw_rtrmadp_3_health-coronavirus-italy.jpg", "DC.Language": "tr-TR", "DC.Title": "M\u00fcsl\u00fcman ve Yahudiler endi\u015feli: \u0130ngiltere koronavir\u00fcs kurbanlar\u0131n\u0131 yakma plan\u0131 yap\u0131yor | D\u00fcnya Haberleri", "DC.Subject": "M\u00fcsl\u00fcman ve Yahudiler endi\u015feli: \u0130ngiltere koronavir\u00fcs kurbanlar\u0131n\u0131 yakma plan\u0131 yap\u0131yor | D\u00fcnya Haberleri", "DC.Description": "\u0130ngiliz h\u00fck\u00fcmetinin koronavir\u00fcs tasar\u0131s\u0131, bu hastal\u0131ktan \u00f6lenlerin gerekmesi halinde zorunlu olarak yak\u0131lmas\u0131na ili\u015fkin bir madde i\u00e7eriyor. \u0130ngiltere M\u00fcsl\u00fcman Konseyi, \"Bu, kimsenin hafife ald\u0131\u011f\u0131 bir \u015fey de\u011fil ve endi\u015felerimizin dikkate al\u0131nd\u0131\u011f\u0131ndan emin olmak i\u00e7in \u00e7ok \u00e7al\u0131\u015ft\u0131\u011f\u0131m\u0131z konusunda toplumumuzu temin etmek istiyoruz\" dedi.", "maincategory": "Koronavir\u00fcs", "subcategory": "D\u00fcnya", "dateModified": "2020-03-23T16:44:06+03:00", "datePublished": "2020-03-23T16:17:06+03:00", "articleSection": "news", "articleAuthor": "AA", "articleId": 3530962, "url": "https://www.yenisafak.com/dunya/musluman-ve-yahudiler-endiseli-ingiltere-koronavirus-kurbanlarini-yakma-plani-yapiyor-3530962", "creator": "Zeynep Kar\u00e7\u0131\u011fa", "fb": {"app_id": 1440785506190404, "pages": 191453580768}}, "canonical_link": "https://www.yenisafak.com/dunya/musluman-ve-yahudiler-endiseli-ingiltere-koronavirus-kurbanlarini-yakma-plani-yapiyor-3530962"}