{"source_url": "https://www.gunes.com", "url": "https://www.gunes.com/yasam/kahramanligin-adi-fethi-sekin-3-yilinda-rahmetle-yad-ediliyor-1051946", "title": "Kahramanl\u0131\u011f\u0131n ad\u0131 Fethi Sekin! 3. y\u0131l\u0131nda rahmetle yad ediliyor", "top_image": "https://cdnarchive.gunes.com/Documents/Gunes/images/", "meta_img": "https://cdnarchive.gunes.com/Documents/Gunes/images/", "images": ["https://cdn.gunes.com/resize/265x150/Documents/Gunes/images/2025/05/11/koycegizde-orman-benim-et-214_2-41.jpg", "https://cdn.gunes.com/resize/406x562/Documents/Gunes/images/2025/05/16/gurme-sehir-listesinde-sa-613.jpg", "https://cdn.gunes.com/resize/190x100/Documents/Gunes/images/2025/05/15/meteorolojiden-flas-uyari-521_2-41.jpg", "https://cdn.gunes.com/resize/190x100/Documents/Gunes/images/2025/05/15/harika-avcidan-yurek-burk-982_2-41.jpg", "https://cdn.gunes.com/resize/406x562/Documents/Gunes/images/2025/05/16/yapay-issiz-muhendisti-ku-905.jpg", "https://cdn.gunes.com/resize/406x562/Documents/Gunes/images/", "https://cdn.gunes.com/resize/190x100/Documents/Gunes/images/2025/05/15/basketbol-super-liginde-3-199_2-41.jpg", "https://www.gunes.com/img/google-news-logo.svg", "https://cdn.gunes.com/resize/265x150/Documents/Gunes/images/2025/05/15/20-yil-hapis-yatmisti-ayn-665_2-41.jpg", "https://cdn.gunes.com/resize/400x220/Documents/Gunes/images/2025/05/15/altin-dustu-mu-cikti-mi-g-730_2-41.jpg", "https://cdn.gunes.com/resize/265x150/Documents/Gunes/images/2025/05/14/van-golunde-ortaya-cikan--525_2-41.jpg", "https://cdn.gunes.com/resize/190x100/Documents/Gunes/images/2025/05/15/okan-buruktan-victor-osim-718_2-41.jpg", "https://cdnarchive.gunes.com/Documents/Gunes/images/2020/01/03/6ed7d740-cfb6-4c48-b4b2-fe1aa05da4a4.jpg", "https://cdn.gunes.com/resize/265x150/Documents/Gunes/images/2025/05/13/nesli-tukenmekte-olan-vas-777_2-41.jpg", "https://cdnarchive.gunes.com/Documents/Gunes/images/", "https://cdn.gunes.com/resize/406x562/Documents/Gunes/images/2025/05/16/yildiz-asyali-ucuncu-kez--615.jpg", "https://cdn.gunes.com/resize/265x150/Documents/Gunes/images/2025/05/12/emsal-karar-dovizle-nafak-951_2-41.jpg", "https://cdn.gunes.com/resize/406x562/Documents/Gunes/images/2025/05/16/yusuf-akcicek-ve-ismail-y-548.jpg", "https://www.gunes.com/images/google-play.png?v=1.1", "https://cdn.gunes.com/resize/400x220/Documents/Gunes/images/2025/05/15/selvi-boylum-al-yazmaliml-386_2-41.jpg", "https://cdn.gunes.com/resize/265x150/Documents/Gunes/images/2025/05/13/copte-bulunan-insan-kafat-545_2-41.jpg", "https://cdn.gunes.com/resize/406x562/Documents/Gunes/images/2025/05/15/selvi-boylum-al-yazmaliml-386.jpg", "https://cdn.gunes.com/resize/265x150/Documents/Gunes/images/2025/05/15/1-ton-250-kilogramlik-dev-283_2-41.jpg", "https://cdn.gunes.com/resize/190x100/Documents/Gunes/images/2025/05/15/1-ton-250-kilogramlik-dev-283_2-41.jpg", "https://img3.aksam.com.tr/folders/app-gallery.jpg", "https://cdn.gunes.com/resize/406x562/Documents/Gunes/images/2025/05/16/olmek-istedigi-iddia-edil-905.jpg", "https://cdn.gunes.com/resize/406x562/Documents/Gunes/images/2025/05/16/murat-dalkilic-11-burun-a-806.jpg", "https://cdn.gunes.com/resize/406x562/Documents/Gunes/images/2025/05/16/super-ligde-haftanin-perd-166.jpg", "https://cdn.gunes.com/resize/265x150/Documents/Gunes/images/2025/05/16/gurme-sehir-listesinde-sa-643_2-41.jpg", "https://cdn.gunes.com/resize/190x100/Documents/Gunes/images/2025/05/15/siyah-kalp-dizisi-final-y-458_2-41.jpg", "https://cdn.gunes.com/resize/265x150/Documents/Gunes/images/2025/05/16/16-mayis-2025-cuma-en-guz-809_2-41.jpg", "https://cdnarchive.gunes.com/Documents/Gunes/images/resize/816x459/Documents/Gunes/images/", "https://cdn.gunes.com/resize/406x562/Documents/Gunes/images/2025/05/16/fenomen-ogretmen-siber-zo-399.jpg", "https://www.gunes.com/images/apple-store.png", "https://cdn.gunes.com/resize/400x220/Documents/Gunes/images/2025/05/15/bakanliktan-10-sehre-sari-951_2-41.jpg"], "movies": [], "text": "\u0130zmir Adalet Saray\u0131n\u0131n C Blok giri\u015finde PKK'l\u0131 ter\u00f6ristlerce 5 Ocak 2017'de bomba y\u00fckl\u00fc ara\u00e7 ve uzun namlulu silahlarla ger\u00e7ekle\u015ftirilen sald\u0131r\u0131da \u015fehit d\u00fc\u015fen polis memuru Fethi Sekin ve adliye \u00e7al\u0131\u015fan\u0131 Musa Can, haf\u0131zalarda yer ald\u0131. Ter\u00f6ristlerin hain plan\u0131n\u0131 bozan kahraman polis Fethi Sekin, 1973\u2019te Elaz\u0131\u011f'\u0131n Baskil il\u00e7esi Do\u011fanc\u0131k k\u00f6y\u00fcnde d\u00fcnyaya geldi. Lise e\u011fitimi sonras\u0131 Samsun 19 May\u0131s Polis Meslek Y\u00fcksekokulundan 1995 y\u0131l\u0131nda mezun olan Sekin, ilk olarak Kilis'te g\u00f6rev yapt\u0131.\n\n\u0130zmir'de, ter\u00f6r \u00f6rg\u00fct\u00fc PKK'n\u0131n adliyeye y\u00f6nelik sald\u0131r\u0131s\u0131na kahramanca kar\u015f\u0131 koyan ve hayat\u0131 pahas\u0131na olas\u0131 faciay\u0131 \u00f6nleyen polis memuru Fethi Sekin, \u015fehit edili\u015finin 3. y\u0131l\u0131nda rahmetle yad ediliyor.\n\nKilis'ten sonra 1999-2002 y\u0131llar\u0131nda Bing\u00f6l'de \u00fcniforma giyen Sekin, ard\u0131ndan da b\u00fcy\u00fck bir kahramanl\u0131k g\u00f6sterdi\u011fi \u0130zmir'e tayin edildi. \u015eehit Sekin, yakla\u015f\u0131k 9 y\u0131l \u00e7al\u0131\u015ft\u0131\u011f\u0131 \u0130zmir'de Motosikletli \u015eahinler Timi'nde g\u00f6rev ald\u0131.\n\nCesurca ter\u00f6ristlerin \u00fczerine gitti\n\n\n\nPKK'l\u0131 ter\u00f6ristlerin 5 Ocak 2017'de otomobille \u0130zmir Adliyesinin C kap\u0131s\u0131na y\u00f6neldi\u011fi g\u00fcn, tecr\u00fcbesi ve dikkati sayesinde \u015f\u00fcphelendi\u011fi arac\u0131 durduran ve i\u00e7indeki silahl\u0131 ter\u00f6ristleri fark eden Sekin, hemen beylik tabancas\u0131n\u0131 \u00e7ekerek m\u00fcdahale etti. Ara\u00e7tan inen Fethi Sekin'in bir s\u00fcre kovalad\u0131\u011f\u0131 ter\u00f6ristler, yanlar\u0131nda getirdi\u011fi bombay\u0131 patlatt\u0131.\n\nPe\u015fine d\u00fc\u015ft\u00fc\u011f\u00fc 2 ter\u00f6ristten birini etkisiz hale getiren Sekin, di\u011ferini yakalamak i\u00e7in mermisi bitene kadar cesurca \u00e7at\u0131\u015ft\u0131. Kahraman polis, bir arac\u0131n arkas\u0131na gizlenen ter\u00f6ristin a\u00e7t\u0131\u011f\u0131 ate\u015f sonucu, g\u00f6rev yapt\u0131\u011f\u0131 adliye binas\u0131n\u0131n \u00f6n\u00fcnde \u015fehit edildi.\n\nTer\u00f6r \u00f6rg\u00fct\u00fc PKK'n\u0131n planlad\u0131\u011f\u0131 sald\u0131r\u0131y\u0131 \u00f6nleyen Sekin, yanlar\u0131nda 2 kala\u015fnikof, RPG-7 roketatar ve 8 m\u00fchimmat\u0131, el bombalar\u0131 bulunan ter\u00f6ristleri p\u00fcsk\u00fcrtt\u00fc.\n\nEvli ve 3 \u00e7ocuk babas\u0131 Fethi Sekin, kahramanca duru\u015fuyla \u00e7ok say\u0131da insan\u0131n ya\u015fam\u0131n\u0131 kurtard\u0131. Memleketi Elaz\u0131\u011f'da son yolculu\u011funa u\u011furlanan kahraman polis gibi hain sald\u0131r\u0131da adliye personeli Musa Can da hayat\u0131n\u0131 kaybetti. Sald\u0131r\u0131da 3 avukat, 2 polis memuru, 2 adliye memuru ve 2 sivil olmak \u00fczere 9 ki\u015fi yaraland\u0131.\n\nSald\u0131r\u0131y\u0131 ger\u00e7ekle\u015ftiren 2 ter\u00f6rist ise olay yerinde \u00f6ld\u00fcr\u00fcld\u00fc.\n\nFethi Sekin g\u00f6n\u00fcllerde taht kurdu\n\n\n\nKahramanl\u0131\u011f\u0131n sembol\u00fc haline gelen Fethi Sekin, T\u00fcrk halk\u0131n\u0131n g\u00f6nl\u00fcnde taht kurdu. Hain sald\u0131r\u0131dan sonra \u0130zmirliler, adliyeye gelerek T\u00fcrk bayraklar\u0131yla ter\u00f6re kar\u015f\u0131 birlik mesaj\u0131 verdi. Sald\u0131r\u0131 ve \u00e7at\u0131\u015fman\u0131n ya\u015fand\u0131\u011f\u0131 \u0130slam Kerimov Caddesi'nin ismi \u015eehit Polis Fethi Sekin olarak de\u011fi\u015ftirildi.\n\n\u015eehit polisin ad\u0131n\u0131 ya\u015fatmak i\u00e7in yurt genelinde bir\u00e7ok yere Fethi Sekin ismi verildi. Memleketi Elaz\u0131\u011f\u2019daki \u015fehir hastanesine, \u0130zmir\u2019deki bir okula ad\u0131 verilen Sekin'in ismi sokaklardan parklara, okullardan k\u00fct\u00fcphanelere kadar bir\u00e7ok yerde \u00f6l\u00fcms\u00fczle\u015ftirildi.\n\nT\u00fcrkiye \u00e7ap\u0131nda bir\u00e7ok spor organizasyonu Fethi Sekin an\u0131s\u0131na yap\u0131l\u0131yor. Baz\u0131 anne ve babalar yeni do\u011fan o\u011fullar\u0131na, onun gibi cesur olmalar\u0131 i\u00e7in \"Fethi Sekin\" ismini verdi.\n\n(AA)", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "\u0130zmir Adalet Saray\u0131n\u0131n C Blok giri\u015finde PKK'l\u0131 ter\u00f6ristlerce 5 Ocak 2017'de bomba y\u00fckl\u00fc ara\u00e7 ve uzun namlulu silahlarla ger\u00e7ekle\u015ftirilen sald\u0131r\u0131da \u015fehit d\u00fc\u015fen polis memuru Fethi Sekin ve adliye \u00e7al\u0131\u015fan\u0131 Musa Can, haf\u0131zalarda yer ald\u0131. Ter\u00f6ristlerin hain plan\u0131n\u0131 bozan kahraman polis Fethi Sekin, 1973\u2019te Elaz\u0131\u011f'\u0131n Baskil il\u00e7esi Do\u011fanc\u0131k k\u00f6y\u00fcnde d\u00fcnyaya geldi. Lise e\u011fitimi sonras\u0131 Samsun 19 May\u0131s Polis Meslek Y\u00fcksekokulundan 1995 y\u0131l\u0131nda mezun olan Sekin, ilk olarak Kilis'te g\u00f6rev yapt\u0131.)", "meta_lang": "en", "meta_favicon": "/img/favicon.ico?v=1.0", "meta_data": {"viewport": "width=device-width, initial-scale=1.0", "title": "Kahramanl\u0131\u011f\u0131n ad\u0131 Fethi Sekin! 3. y\u0131l\u0131nda rahmetle yad ediliyor", "description": "\u0130zmir Adalet Saray\u0131n\u0131n C Blok giri\u015finde PKK'l\u0131 ter\u00f6ristlerce 5 Ocak 2017'de bomba y\u00fckl\u00fc ara\u00e7 ve uzun namlulu silahlarla ger\u00e7ekle\u015ftirilen sald\u0131r\u0131da \u015fehit d\u00fc\u015fen polis memuru Fethi Sekin ve adliye \u00e7al\u0131\u015fan\u0131 Musa Can, haf\u0131zalarda yer ald\u0131. Ter\u00f6ristlerin hain plan\u0131n\u0131 bozan kahraman polis Fethi Sekin, 1973\u2019te Elaz\u0131\u011f'\u0131n Baskil il\u00e7esi Do\u011fanc\u0131k k\u00f6y\u00fcnde d\u00fcnyaya geldi. Lise e\u011fitimi sonras\u0131 Samsun 19 May\u0131s Polis Meslek Y\u00fcksekokulundan 1995 y\u0131l\u0131nda mezun olan Sekin, ilk olarak Kilis'te g\u00f6rev yapt\u0131.)", "og": {"title": "Kahramanl\u0131\u011f\u0131n ad\u0131 Fethi Sekin! 3. y\u0131l\u0131nda rahmetle yad ediliyor", "type": "article", "url": "https://www.gunes.com/yasam/kahramanligin-adi-fethi-sekin-3-yilinda-rahmetle-yad-ediliyor-1051946", "image": "https://cdnarchive.gunes.com/Documents/Gunes/images/", "site_name": "gunes.com", "description": "Yaz\u0131n\u0131n devam\u0131 i\u00e7in t\u0131klay\u0131n\u0131z...", "locale": "tr_TR"}, "article": {"section": {"type": "Home Page"}}, "twitter": {"card": "summary_large_image", "site": "@gunes_gazetesi", "image": {"src": "https://cdnarchive.gunes.com/Documents/Gunes/images/2020/01/03/6ed7d740-cfb6-4c48-b4b2-fe1aa05da4a4.jpg"}, "title": "Kahramanl\u0131\u011f\u0131n ad\u0131 Fethi Sekin! 3. y\u0131l\u0131nda rahmetle yad ediliyor", "description": "Haberin devam\u0131 i\u00e7in t\u0131klay\u0131n\u0131z...", "creator": "@gunes_gazetesi", "domain": "https://www.gunes.com/yasam/kahramanligin-adi-fethi-sekin-3-yilinda-rahmetle-yad-ediliyor-1051946"}}, "canonical_link": "https://www.gunes.com/yasam/kahramanligin-adi-fethi-sekin-3-yilinda-rahmetle-yad-ediliyor-1051946"}