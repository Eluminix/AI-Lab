{"source_url": "https://www.fakt.pl", "url": "https://www.fakt.pl/wydarzenia/swiat/who-o-koronawirusie-w-chinach-jest-sytuacja-nadzwyczajna/jbzpdb7", "title": "Ju\u017c 25 ofiar \u015bmiertelnego wirusa. Alarm WHO", "top_image": "https://ocdn.eu/pulscms-transforms/1/Rj7k9kuTURBXy9iNTE1M2ZlZC1mOWM3LTQwMzAtYTA2NS0yNTYyODJjODdiNjAuanBlZ5KVAwAAzQ2lzQetkwXNBLDNAnbeAAGhMAE", "meta_img": "https://ocdn.eu/pulscms-transforms/1/Rj7k9kuTURBXy9iNTE1M2ZlZC1mOWM3LTQwMzAtYTA2NS0yNTYyODJjODdiNjAuanBlZ5KVAwAAzQ2lzQetkwXNBLDNAnbeAAGhMAE", "images": ["https://ocdn.eu/faktucs/static/logo_Fakt.svg", "https://ocdn.eu/pulscms-transforms/1/3-3k9kuTURBXy85ZTk0YWI0NC1iZmFhLTQwYjgtYWNmMS00MDUyZDFjNjVjMDcuanBlZ5GTAs0DSM0CL94AAqEwAaExAQ", "https://ocdn.eu/pulscms-transforms/1/E0Wk9kuTURBXy9hMzA1ZWRjZi1kZDU4LTQxZTEtYjk4My1mZTBmYWY5MjM4MzQuanBlZ5KVAwA-zQu4zQaYkwXMlsxZ3gACoTABoTEB", "https://ocdn.eu/pulscms-transforms/1/Rj7k9kuTURBXy9iNTE1M2ZlZC1mOWM3LTQwMzAtYTA2NS0yNTYyODJjODdiNjAuanBlZ5KVAwAAzQ2lzQetkwXNBLDNAnbeAAGhMAE", "https://ocdn.eu/pulscms-transforms/1/YTLk9kuTURBXy8zNjI0ZjE0MS04M2EwLTRhNTItYjVkNi1iNTc2M2U1YThjMmUuanBlZ5GTAs0DSM0CL94AAqEwAaExAQ", "https://ocdn.eu/pulscms-transforms/1/9Xmk9kuTURBXy9iNTE1M2ZlZC1mOWM3LTQwMzAtYTA2NS0yNTYyODJjODdiNjAuanBlZ5KVAwAAzQ2lzQetkwXNBLDNAljeAAGhMAE", "https://ocdn.eu/pulscms-transforms/1/3Lck9kuTURBXy9hMGQ0MDFmZi0xNjE2LTQzNGMtYjMwYS03NjA4ZWFiNGI2OGMuanBlZ5GTAs0DSM0CL94AAqEwAaExAQ", "https://ocdn.eu/pulscms-transforms/1/FVrk9kuTURBXy9mOTZjYmRmMy0yYjA3LTQ0NjEtODA2My0yNjRhY2I0MmQ1NGYuanBlZ5KVAwAAzQu1zQaWkwXMlsxZ3gACoTABoTEB"], "movies": [], "text": "- \u015awiatowa Organizacja Zdrowia (WHO) ocenia, \u017ce jest jeszcze za wcze\u015bnie, by og\u0142osi\u0107 mi\u0119dzynarodow\u0105 sytuacj\u0119 nadzwyczajn\u0105 w zwi\u0105zku z pojawieniem si\u0119 nowego koronowirusa, ale mo\u017ce si\u0119 to okaza\u0107 konieczne \u2013 powiedzia\u0142 dyrektor generalny WHO Tedros Ghebreyesus. Narodowa Komisja Zdrowia Chin poda\u0142a, \u017ce liczba os\u00f3b zaka\u017conych nowym koronawirusem wynosi obecnie 830, a 25 zara\u017conych zmar\u0142o.\n\n\u2013 Nie \u0142ud\u017amy si\u0119. W Chinach jest sytuacja nadzwyczajna \u2013 oznajmi\u0142 Ghebreyesus. Jak wyja\u015bni\u0142, fakt, i\u017c WHO nie og\u0142asza mi\u0119dzynarodowej sytuacji nadzwyczajnej w zwi\u0105zku z pojawieniem si\u0119 koronowirusa, nie oznacza, \u017ce nie traktuje tej sytuacji bardzo powa\u017cnie.\n\nZapewni\u0142, \u017ce WHO \u015bledzi rozw\u00f3j sytuacji zwi\u0105zanej z rozprzestrzenianiem si\u0119 choroby, co minut\u0119. \u2013 Wiemy, \u017ce w Chinach dochodzi do przenoszenia si\u0119 wirusa mi\u0119dzy lud\u017ami, ale na razie wygl\u0105da na to, \u017ce zara\u017cenia ograniczaj\u0105 si\u0119 do rodzin i pracownik\u00f3w s\u0142u\u017cby zdrowia opiekuj\u0105cych si\u0119 chorymi \u2013 powiedzia\u0142 Ghebreyesus.\n\nPodkre\u015bli\u0142 jednak, \u017ce na razie nie ma \u017cadnego dowodu na to, \u017ce r\u00f3wnie\u017c poza Chinami dochodzi do przenoszenia si\u0119 wirusa mi\u0119dzy lud\u017ami, co nie oznacza, \u017ce do tego nie dojdzie.\n\nSzef WHO uzna\u0142, \u017ce kroki podj\u0119te przez w\u0142adze Chin, aby opanowa\u0107 rozprzestrzenianie si\u0119 wirusa s\u0105 w\u0142a\u015bciwe. \u2013 Mamy nadziej\u0119, \u017ce b\u0119d\u0105 one zarazem skuteczne i kr\u00f3tkotrwa\u0142e \u2013 doda\u0142.\n\nPodkre\u015bli\u0142, \u017ce rol\u0105 jego organizacji jest dostarczanie rekomendacji opartych na ustaleniach naukowych, a w ostatecznym rozrachunku suwerenny kraj sam podejmuje decyzje, by robi\u0107 to, co jego zdaniem jest s\u0142uszne w takich sytuacjach.\n\nWcze\u015bniej w czwartek w\u0142adze chi\u0144skich prowincji Hubei i Guangdong og\u0142osi\u0142y pierwszy, najwy\u017cszy stopie\u0144 zagro\u017cenia zdrowia publicznego z powodu nowego koronawirusa, wywo\u0142uj\u0105cego gro\u017ane zapalenie p\u0142uc. W Hubei znajduje si\u0119 miasto Wuhan, gdzie wybuch\u0142a epidemia tego gro\u017anego wirusa.\n\nTak\u017ce w\u0142adze Pekinu podj\u0119\u0142y kilka decyzji, wi\u0105\u017c\u0105cych si\u0119 z koronawirusem. Postanowiono np. zamkn\u0105\u0107 dla turyst\u00f3w od soboty do odwo\u0142ania Zakazane Miasto, dawny pa\u0142ac cesarski dynastii Ming i Qing, znajduj\u0105cy si\u0119 w centrum stolicy Chin.\n\nZgodnie z zarz\u0105dzeniem do walki z wirusem zmobilizowane zosta\u0142y wszystkie departamenty rz\u0105d\u00f3w prowincji. W stan gotowo\u015bci postawiony zosta\u0142 ca\u0142y personel medyczny oraz wszystkie przedsi\u0119biorstwa, mog\u0105ce wspom\u00f3c walk\u0119 z epidemi\u0105.\n\nZakazano tak\u017ce organizowania imprez masowych, wstrzymano prac\u0119 przedsi\u0119biorstw i instytucji edukacyjnych oraz ograniczono dost\u0119p do obszar\u00f3w potencjalnie niebezpiecznych.\n\nW Wuhan czasowo wstrzymano komunikacj\u0119 miejsk\u0105, a tak\u017ce transport pasa\u017cerski z i do tego miasta. Mieszka\u0144com zalecono, aby nie opuszczali miasta, a podr\u00f3\u017cnym, by go omijali.\n\nW Chinach dosz\u0142o do 830 przypadk\u00f3w zara\u017cenia nowym koronawirusem, a 25 zara\u017conych zmar\u0142o. Poza Chinami po jednym przypadku nowego koronawirusa wykryto w: Tajlandii, Japonii, Korei Po\u0142udniowej, Singapurze, USA i Arabii Saudyjskiej, a dwa przypadki odkryto w Wietnamie. Podejrzenie zara\u017cenia pojawi\u0142o si\u0119 tak\u017ce w Meksyku. (PAP)\n\nKr\u00f3lowa El\u017cbieta II jest chora. W ostatniej chwili odwo\u0142a\u0142a spotkanie\n\nDziennikarz zmar\u0142 w Chinach. Rodzina prosi o pomoc", "keywords": [], "meta_keywords": [""], "tags": [], "authors": [], "publish_date": "Fri Jan 24 07:47:00 2020", "summary": "", "article_html": "", "meta_description": "- \u015awiatowa Organizacja Zdrowia (WHO) ocenia, \u017ce jest jeszcze za wcze\u015bnie, by og\u0142osi\u0107 mi\u0119dzynarodow\u0105 sytuacj\u0119 nadzwyczajn\u0105 w zwi\u0105zku z pojawieniem si\u0119 nowego koronowirusa, ale mo\u017ce si\u0119 to okaza\u0107 konieczne \u2013 powiedzia\u0142 dyrektor generalny\u00a0WHO Tedros Ghebreyesus. Narodowa Komisja Zdrowia Chin poda\u0142a, \u017ce liczba os\u00f3b zaka\u017conych nowym koronawirusem wynosi obecnie 830, a 25 zara\u017conych zmar\u0142o.", "meta_lang": "pl", "meta_favicon": "/favicon.ico", "meta_data": {"viewport": "width=device-width, initial-scale=1", "description": "- \u015awiatowa Organizacja Zdrowia (WHO) ocenia, \u017ce jest jeszcze za wcze\u015bnie, by og\u0142osi\u0107 mi\u0119dzynarodow\u0105 sytuacj\u0119 nadzwyczajn\u0105 w zwi\u0105zku z pojawieniem si\u0119 nowego koronowirusa, ale mo\u017ce si\u0119 to okaza\u0107 konieczne \u2013 powiedzia\u0142 dyrektor generalny\u00a0WHO Tedros Ghebreyesus. Narodowa Komisja Zdrowia Chin poda\u0142a, \u017ce liczba os\u00f3b zaka\u017conych nowym koronawirusem wynosi obecnie 830, a 25 zara\u017conych zmar\u0142o.", "DC.Identifier": "ebc36e39-03a0-5fa8-8008-0b39eed89a90", "pkg-uuid": "ebc36e39-03a0-5fa8-8008-0b39eed89a90", "twitter": {"card": "summary_large_image", "site": "@FAKT24PL", "title": "Ju\u017c 25 ofiar \u015bmiertelnego wirusa. Alarm WHO", "description": "- \u015awiatowa Organizacja Zdrowia (WHO) ocenia, \u017ce jest jeszcze za wcze\u015bnie, by og\u0142osi\u0107 mi\u0119dzynarodow\u0105 sytuacj\u0119 nadzwyczajn\u0105 w zwi\u0105zku...", "image": "https://ocdn.eu/pulscms-transforms/1/AVJk9kuTURBXy9iNTE1M2ZlZC1mOWM3LTQwMzAtYTA2NS0yNTYyODJjODdiNjAuanBlZ5KVAwAAzQ2lzQetkwXNBLDNAp7eAAGhMAE"}, "news_keywords": "WHO,Chiny,koronawirus", "og": {"title": "Ju\u017c 25 ofiar \u015bmiertelnego wirusa. Alarm WHO", "description": "- \u015awiatowa Organizacja Zdrowia (WHO) ocenia, \u017ce jest jeszcze za wcze\u015bnie, by og\u0142osi\u0107 mi\u0119dzynarodow\u0105 sytuacj\u0119 nadzwyczajn\u0105 w zwi\u0105zku z pojawieniem si\u0119 nowego koronowirusa, ale mo\u017ce si\u0119 to okaza\u0107 kon...", "image": {"identifier": "https://ocdn.eu/pulscms-transforms/1/Rj7k9kuTURBXy9iNTE1M2ZlZC1mOWM3LTQwMzAtYTA2NS0yNTYyODJjODdiNjAuanBlZ5KVAwAAzQ2lzQetkwXNBLDNAnbeAAGhMAE", "type": "image/jpeg", "width": 1200, "height": 630, "alt": "WHO o \u015bmiertelnym wirusie"}, "url": "https://www.fakt.pl/wydarzenia/swiat/juz-25-ofiar-smiertelnego-wirusa-alarm-who/jbzpdb7", "type": "article", "site_name": "Fakt", "locale": "pl_PL"}, "article": {"published_time": "2020-01-24 07:47:00+0100"}, "fb": {"pages": 266358044374}, "robots": "max-image-preview:large", "msvalidate.01": "8C00DBCC884D856B99AFD2BD7A5E3BEB"}, "canonical_link": "https://www.fakt.pl/wydarzenia/swiat/juz-25-ofiar-smiertelnego-wirusa-alarm-who/jbzpdb7"}