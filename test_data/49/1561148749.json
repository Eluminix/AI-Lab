{"source_url": "https://kresy.pl", "url": "https://kresy.pl/wydarzenia/media-chaos-i-zamieszanie-przy-granicy-z-ukraina-w-zwiazku-z-masowymi-powrotami-ukraincow/", "title": "Media: chaos i zamieszanie przy granicy z Ukrain\u0105 w zwi\u0105zku z masowymi powrotami Ukrai\u0144c\u00f3w \u00bb Kresy", "top_image": "https://kresy.pl/wp-content/uploads/2020/03/tysiace-ukraincow-usiluje-przedo.jpg", "meta_img": "https://kresy.pl/wp-content/uploads/2020/03/tysiace-ukraincow-usiluje-przedo.jpg", "images": ["https://kresy.pl/wp-content/uploads/2017/03/kresy_logo_header_vector_full.svg", "https://kresy.pl/wp-content/uploads/2025/05/Fot.-KMP-Legnica.jpg", "https://kresy.pl/wp-content/uploads/2025/05/Bez-nazwy.jpg", "https://kresy.pl/wp-content/uploads/2023/10/Niemiecka-policja-zr.-bmi.bund_.de_.jpg", "https://kresy.pl/wp-content/uploads/2025/05/GqFeJG7XwAAWUDd.jpg", "https://kresy.pl/wp-content/uploads/2025/05/Amunicja-fot.-MESKO.jpg", "https://kresy.pl/wp-content/uploads/2025/05/hq720_2.jpg", "https://kresy.pl/wp-content/uploads/2017/03/kresy_logo_footer_vector.svg", "https://kresy.pl/wp-content/themes/uniset_v1/img/oxfordBanner-mobile.png", "https://kresy.pl/wp-content/uploads/2024/12/Abu-Mohammad-al-Julani-Foto-Therealbey-Wikimedia-Commons-CC-BY-SA-4.0.jpg", "https://kresy.pl/wp-content/uploads/2020/01/Rosja.jpg", "https://kresy.pl/wp-content/uploads/2025/05/Donald-Tus-incydent-z-flara-fot.-Xzrzut-z-ekranu-1.jpg", "https://kresy.pl/wp-content/uploads/2017/11/4919795171_771ae41b50_b-180x180.jpg", "https://www.paypalobjects.com/pl_PL/i/scr/pixel.gif", "https://kresy.pl/wp-content/uploads/2020/03/tysiace-ukraincow-usiluje-przedo-970x542-1.jpg", "https://kresy.pl/wp-content/uploads/2020/11/547625Image1.jpg", "https://kresy.pl/wp-content/uploads/2017/04/200-zl.jpg", "https://kresy.pl/wp-content/uploads/2025/04/Donald-Trump.-Fot.-Flickr-G.-Skidmore.jpg", "https://kresy.pl/wp-content/themes/uniset_v1/img/oxfordBanner.png", "https://kresy.pl/wp-content/uploads/2020/03/tysiace-ukraincow-usiluje-przedo.jpg", "https://kresy.pl/wp-content/uploads/2017/02/f2d2d086edff1e7cafe8f3a5ea8919e2..jpg", "https://kresy.pl/wp-content/uploads/2017/09/maxresdefault.jpg", "https://kresy.pl/wp-content/uploads/2022/01/Friedrich-Merz-zr.-Wikimedia.jpg", "https://kresy.pl/wp-content/uploads/2021/02/Dagestan.jpg", "https://kresy.pl/wp-content/uploads/2023/03/trump-ostrzega-przed-iii-wojna-s.jpg", "https://kresy.pl/wp-content/uploads/2020/02/11580832545_618f24849c_b-180x180.jpg", "https://kresy.pl/wp-content/uploads/2023/05/Niemiecka-policja-prowadzi-kontrole-na-granicy-zr.-Twitter.jpg", "https://kresy.pl/wp-content/uploads/2025/05/religion-182162_1280.jpg", "https://kresy.pl/wp-content/uploads/2017/10/man_tga_orlen-180x180.jpg", "https://kresy.pl/wp-content/uploads/2025/04/1620px-EU2024BE_240321_Nuclear_Energy_Summit_Brussels_Expo_JNZT_0300_53601265207.jpg", "https://kresy.pl/wp-content/uploads/2024/09/miecznik_web.jpg__1920x900_q85_crop_subject_location-600337_subsampling-2_upscale.jpg", "https://kresy.pl/wp-content/uploads/2025/05/Urna-wyborcza.-fot.-mswia.gov_.pl_.jpg", "https://kresy.pl/wp-content/uploads/2018/11/dscf4811-180x180.jpg", "https://kresy.pl/wp-content/uploads/2017/06/przemysl-manifestacja-ukrainiec-fot-przeslane-na-adres-redakcji-180x180.jpg", "https://kresy.pl/wp-content/uploads/2025/03/volodymyr-hryshchenko-m1Hq4ibP9rc-unsplash.jpg", "https://kresy.pl/wp-content/uploads/2017/02/2e25778a61c604216bb0c47e7ced17f7.-180x180.jpg", "https://kresy.pl/wp-content/uploads/2020/01/Coronaviruses_004_lores-180x180.jpg", "https://kresy.pl/wp-content/uploads/2025/05/Fot.-omroepbrabant.nl_.jpg", "https://kresy.pl/wp-content/uploads/2024/03/Ukrainscy-zolnierze.-Fot.-Sily-Zbrojne-Ukrainy-180x180.jpg", "https://kresy.pl/wp-content/uploads/2025/05/Po-dwoch-stronach-barykady-86.jpg", "https://kresy.pl/wp-content/uploads/2022/04/pridnestrove-moldova-foto-dniesterru-64188260.jpg", "https://kresy.pl/wp-content/themes/uniset_v1/img/disable_ads.png", "https://kresy.pl/wp-content/uploads/2025/02/Flaga-Rumunii-zr.-Flickr.jpg", "https://kresy.pl/wp-content/uploads/2022/07/Zdjecie-archiwalne.-Xi-Jinping-i-Wladimir-Putin-zr.-wikimedia.jpg"], "movies": [], "text": "Mimo wcze\u015bniejszych zapowiedzi, przej\u015bcie graniczne w Medyce nie zosta\u0142o otwarte. Lokalne media informuj\u0105 o chaosie i zamieszaniu w zwi\u0105zku z tysi\u0105cami Ukrai\u0144c\u00f3w, pr\u00f3buj\u0105cych wr\u00f3ci\u0107 na Ukrain\u0119 przed zamkni\u0119ciem granicy.\n\nW pi\u0105tek w mediach pojawi\u0142y si\u0119 informacje, \u017ce MSWiA zdecydowa\u0142o o otwarciu przej\u015bcia granicznego w Medyce, kt\u00f3re wcze\u015bniej zamkni\u0119to z powodu epidemii koronawirusa. Powodem by\u0142a sytuacja w rejonie Przemy\u015bla, kt\u00f3r\u0119dy tysi\u0105ce Ukrai\u0144c\u00f3w pr\u00f3bowa\u0142y wr\u00f3ci\u0107 na Ukrain\u0119 przez zamkni\u0119ciem granic. Ustalenia w tej sprawie zosta\u0142y przekazane po wideokonferencji wiceministra spraw wewn\u0119trznych Bartosza Grodeckiego z udzia\u0142em ambasadora Ukrainy w Polsce, Andrija Deszczycy, a tak\u017ce komendanta g\u0142\u00f3wnego Stra\u017cy Granicznej gen. Tomasza Pragi i wojewoda podkarpackiego, Ewy Leniart. Zapowiadano w\u00f3wczas r\u00f3wnie\u017c organizacj\u0119 kolejnych, specjalnych po\u0142\u0105cze\u0144 kolejowych z Ukrain\u0105, a tak\u017ce utrzymanie ruchu granicznego na przej\u015bciu w Korczowej.\n\nSerwis \u201ePortal Przemyski\u201d zwraca uwag\u0119, \u017ce \u201ezapowiedziane posuni\u0119cia maj\u0105 niew\u0105tpliwie zwi\u0105zek z niepewn\u0105 i niekontrolowan\u0105 sytuacj\u0105 powracaj\u0105cych do domu Ukrai\u0144c\u00f3w\u201d. Dodaje, \u017ce w zwi\u0105zku z przemieszczaniem si\u0119 obywateli Ukrainy \u201edosz\u0142o do napi\u0119\u0107\u201d mi\u0119dzy w\u0142adzami Przemy\u015bla, a w\u0142adzami pa\u0144stwa i wojew\u00f3dztwa.\n\nP\u00f3\u017aniej okaza\u0142o si\u0119, \u017ce ostatecznie zdecydowano, \u017ceby nie otwiera\u0107 przej\u015bcia w Medyce. Poinformowa\u0142 o tym w pi\u0105tek rzecznik prasowy wojewody podkarpackiego. Tym samy, jedynym czynnym przej\u015bciem granicznym na Podkarpaciu pozosta\u0142a Korczowa. Jak informowali\u015bmy, pojawi\u0142y si\u0119 tam tysi\u0105ce Ukrai\u0144c\u00f3w, usi\u0142uj\u0105cych przedosta\u0107 si\u0119 przez granic\u0119 polsko-ukrai\u0144sk\u0105. Sytuacja spowodowana epidemi\u0105 koronawirusa, a tak\u017ce zapowiedzi ukrai\u0144skich w\u0142adz sugeruj\u0105ce wprowadzenie ca\u0142kowitej blokady granic Ukrainy wywo\u0142a\u0142y fal\u0119 wzmo\u017conych powrot\u00f3w Ukrai\u0144c\u00f3w do ojczyzny. W rezultacie na polsko-ukrai\u0144skiej granicy utworzy\u0142y si\u0119 gigantyczne kolejki os\u00f3b chc\u0105cych dosta\u0107 si\u0119 na Ukrain\u0119.\n\nZwracano te\u017c uwag\u0119 na chaos informacyjny i k\u0142opoty z zarz\u0105dzaniem kryzysowym po stronie ukrai\u0144skiej. Chodzi\u0142o o pojawienie si\u0119 nieoficjalnej informacji, \u017ce pomimo zamkni\u0119cia o p\u00f3\u0142nocy granic pa\u0144stwa ukrai\u0144skiego, powracaj\u0105cy do kraju Ukrai\u0144cy b\u0119d\u0105 wpuszczani na Ukrain\u0119. Jak pisali\u015bmy, na tak\u0105 mo\u017cliwo\u015b\u0107 wskazywa\u0142a te\u017c wypowied\u017a rzecznika prasowego wojewody podkarpackiego, kt\u00f3ry twierdzi\u0142, \u017ce strona ukrai\u0144ska wst\u0119pnie zadeklarowa\u0142a, \u017ce wci\u0105\u017c b\u0119dzie wpuszcza\u0107 ukrai\u0144skich obywateli na Ukrain\u0119.\n\nTu\u017c po p\u00f3\u0142nocy czasu ukrai\u0144skiego agencja Ukrinform poda\u0142a, \u017ce Ukraina wstrzyma\u0142a ruch pasa\u017cerski przez granic\u0119 polsko-ukrai\u0144sk\u0105, po obu jej stronach.\n\nW pi\u0105tek wieczorem ukrai\u0144ski minister infrastruktury W\u0142adys\u0142aw Kryklij poinformowa\u0142, \u017ce do kraju wr\u00f3ci\u0142o z zagranicy oko\u0142o 100 tys. obywateli Ukrainy.\n\nPilnujemy wsp\u00f3lnych spraw Zale\u017cymy od Twojego wsparcia Wspieram Kresy.pl\n\nZwr\u00f3\u0107my uwag\u0119, \u017ce w ostatnich dniach ukrai\u0144skie w\u0142adze wysy\u0142a\u0142y sprzeczne sygna\u0142y dotycz\u0105ce tego, czy obywatele ukrai\u0144scy w dalszym ci\u0105gu b\u0119d\u0105 mogli wraca\u0107 na Ukrain\u0119 z Europy ogarni\u0119tej pandemi\u0105 koronawirusa. Z ust premiera Denysa Szmyhala i prezydenta Wo\u0142odymyra Ze\u0142enskiego pada\u0142y wypowiedzi sugeruj\u0105ce, \u017ce od pi\u0105tku ukrai\u0144ska granica mo\u017ce zosta\u0107 zamkni\u0119ta nawet dla obywateli Ukrainy. Z kolei minister spraw zagranicznych Dmytro Ku\u0142eba zaprzecza\u0142, \u017ce tak si\u0119 stanie. Tymczasem z polskiej gospodarki spowolnionej przez epidemi\u0119 p\u0142yn\u0105 sygna\u0142y o zwalnianiu przez firmy ukrai\u0144skich pracownik\u00f3w. Pozbawieni pracy Ukrai\u0144cy pr\u00f3buj\u0105 teraz wydosta\u0107 si\u0119 z Polski obawiaj\u0105c si\u0119, \u017ce lada dzie\u0144 Ukraina ich nie wpu\u015bci.\n\nCZYTAJ TAK\u017bE: Prezydent Przemy\u015bla oburzony sposobem organizacji transportu obywateli Ukrainy do domu\n\nMinister rozwoju Jadwiga Emilewicz zapowiedzia\u0142a, \u017ce rz\u0105d w ramach pakietu antykryzysowego wprowadzi rozwi\u0105zania automatycznie przed\u0142u\u017caj\u0105ce cudzoziemcom, w tym tak\u017ce Ukrai\u0144com, pozwolenia na prac\u0119 na czas trwania epidemii oraz 60 dni po jej zako\u0144czeniu. Ju\u017c wcze\u015bniej pisali\u015bmy, \u017ce jak mo\u017cna przeczyta\u0107 na stronie Ministerstwa Cyfryzacji, w ramach pakietu antykryzysowego rz\u0105d planuje przed\u0142u\u017cy\u0107 pobyt obcokrajowc\u00f3w w Polsce.\n\nJak pisali\u015bmy, eksperci firmy Personnel Service, sprowadzaj\u0105cej pracownik\u00f3w ze Wschodu twierdz\u0105, \u017ce przez skutki pandemii koronawirusa prac\u0119 w Polsce mog\u0105 straci\u0107 nawet 2 mln ludzi, a bezrobocie mo\u017ce wzrosn\u0105\u0107 do 10 proc. Jednocze\u015bnie, organizacje zrzeszaj\u0105ce przedsi\u0119biorc\u00f3w, w tym Pracodawcy RP, domagaj\u0105 si\u0119 automatycznego przed\u0142u\u017cania cudzoziemcom pozwole\u0144 na prac\u0119 \u2013 czyli rozwi\u0105zania zapowiedzianego ju\u017c przez ministerstwo rozwoju.\n\nZdaniem pos\u0142a Krzysztofa Bosaka, kandydata Konfederacji na prezydenta, Polsk\u0119 prawdopodobnie czeka bardzo du\u017cy wzrost bezrobocia, a wraz z tym konieczno\u015b\u0107 przeprowadzenia debaty \u201eo tym, co z masow\u0105 imigracj\u0105 zarobkow\u0105 w czasach dekoniunktury\u201d. Wcze\u015bniej w podobnym tonie w rozmowie z portalem Kresy.pl wypowiedzia\u0142 si\u0119 pose\u0142 Konfederacji i polityk Ruchu Narodowego, Krystian Kami\u0144ski.\n\nportalprzemyski.pl / Ukrinform / Kresy.pl", "keywords": [], "meta_keywords": [""], "tags": ["bezpiecze\u0144stwo i obrona", "polityka", "Ukraina", "COVID-19", "koronawirus", "Wydarzenia", "Przemy\u015bl", "granice", "Deszczyca", "Ukrai\u0144cy", "MSWiA", "Polska"], "authors": ["Marek Trojan"], "publish_date": "Fri Mar 27 22:54:50 2020", "summary": "", "article_html": "", "meta_description": "Mimo wcze\u015bniejszych zapowiedzi, przej\u015bcie graniczne w Medyce nie zosta\u0142o otwarte. Lokalne media informuj\u0105 o chaosie i zamieszaniu w zwi\u0105zku z tysi\u0105cami Ukrai\u0144c\u00f3w, pr\u00f3buj\u0105cych wr\u00f3ci\u0107 na Ukrain\u0119 przed zamkni\u0119ciem granicy.", "meta_lang": "pl", "meta_favicon": "https://kresy.pl/wp-content/uploads/2017/03/kresy_logo_header_vector-1.svg", "meta_data": {"viewport": "width=device-width, initial-scale=1, maximum-scale=1", "robots": "index, follow, max-image-preview:large, max-snippet:-1, max-video-preview:-1", "description": "Mimo wcze\u015bniejszych zapowiedzi, przej\u015bcie graniczne w Medyce nie zosta\u0142o otwarte. Lokalne media informuj\u0105 o chaosie i zamieszaniu w zwi\u0105zku z tysi\u0105cami Ukrai\u0144c\u00f3w, pr\u00f3buj\u0105cych wr\u00f3ci\u0107 na Ukrain\u0119 przed zamkni\u0119ciem granicy.", "og": {"locale": "pl_PL", "type": "article", "title": "Media: chaos i zamieszanie przy granicy z Ukrain\u0105 w zwi\u0105zku z masowymi powrotami Ukrai\u0144c\u00f3w", "description": "Mimo wcze\u015bniejszych zapowiedzi, przej\u015bcie graniczne w Medyce nie zosta\u0142o otwarte. Lokalne media informuj\u0105 o chaosie i zamieszaniu w zwi\u0105zku z tysi\u0105cami Ukrai\u0144c\u00f3w, pr\u00f3buj\u0105cych wr\u00f3ci\u0107 na Ukrain\u0119 przed zamkni\u0119ciem granicy.", "url": "https://kresy.pl/wydarzenia/media-chaos-i-zamieszanie-przy-granicy-z-ukraina-w-zwiazku-z-masowymi-powrotami-ukraincow/", "site_name": "Kresy.pl", "image": "https://kresy.pl/wp-content/uploads/2020/03/tysiace-ukraincow-usiluje-przedo.jpg"}, "article": {"publisher": "https://facebook.com/KresyPL/", "author": "https://www.facebook.com/marek.troian", "published_time": "2020-03-27T22:54:50+00:00", "modified_time": "2022-02-16T12:34:13+00:00"}, "twitter": {"card": "summary", "creator": "@kresypl", "site": "@kresypl", "label1": "Written by", "data1": "Marek Trojan", "label2": "Est. reading time", "data2": "4 minutes"}, "fb": {"admins": 1313922530, "app_id": 135654636480702}, "generator": "WordPress 6.1.1", "msapplication-TileImage": "https://kresy.pl/wp-content/uploads/2020/12/cropped-KRESY-circle-512-270x270.png"}, "canonical_link": "https://kresy.pl/wydarzenia/media-chaos-i-zamieszanie-przy-granicy-z-ukraina-w-zwiazku-z-masowymi-powrotami-ukraincow/"}