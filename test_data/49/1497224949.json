{"source_url": "https://wiadomosci.onet.pl", "url": "https://wiadomosci.onet.pl/kraj/bedzie-wiecej-stacji-paliw-na-nowych-drogach/5j3p9np", "title": "B\u0119dzie wi\u0119cej stacji paliw na nowych drogach", "top_image": "https://ocdn.eu/pulscms-transforms/1/g6mk9kqTURBXy9mODhiY2U0MThhMmNjNDA0ZTliNTFiZjQ4ZTNjNDViMy5qcGVnk5UDABrNA-jNAjKTCaZjYTM1MDEGkwXNBLDNAnbeAAGhMAE/bedzie-wiecej-stacji-paliw-na-nowych-drogach.jpg", "meta_img": "https://ocdn.eu/pulscms-transforms/1/g6mk9kqTURBXy9mODhiY2U0MThhMmNjNDA0ZTliNTFiZjQ4ZTNjNDViMy5qcGVnk5UDABrNA-jNAjKTCaZjYTM1MDEGkwXNBLDNAnbeAAGhMAE/bedzie-wiecej-stacji-paliw-na-nowych-drogach.jpg", "images": ["https://ocdn.eu/wiadomosciucs/static/logo2017svg/desktop/logo_wiadomosci.svg", "https://ocdn.eu/pulscms-transforms/1/yB_k9kpTURBXy80OGYyNTkzZmQwMTI1OTQxYTk5OWI2NTA0NzFiZmI4ZS5qcGeSlQMAzQFpzQ6gzQg7kwXNAeDNAQ7eAAGhMAE", "https://ocdn.eu/pulscms-transforms/1/TOyk9kpTURBXy80ZDY2ZmU5ZGFlNjI0NDY2ZjkzMjgzNTUyMWMxNGRkMS5qcGeSlQMAzNLNGkDNDsSTBc0B4M0BDt4AAaEwAQ", "https://ocdn.eu/pulscms-transforms/1/F8Tk9kpTURBXy82NGEwNzNiNWQ0MTM0MWI0MmY5MDFiMDgzMGY2ODQ3My5qcGeSlQMAzGDNDADNBsCTBcxfO94AAaEwAQ", "https://ocdn.eu/pulscms-transforms/1/g6mk9kqTURBXy9mODhiY2U0MThhMmNjNDA0ZTliNTFiZjQ4ZTNjNDViMy5qcGVnk5UDABrNA-jNAjKTCaZjYTM1MDEGkwXNBLDNAnbeAAGhMAE/bedzie-wiecej-stacji-paliw-na-nowych-drogach.jpg", "https://ocdn.eu/pulscms-transforms/1/JZXk9kqTURBXy9mODhiY2U0MThhMmNjNDA0ZTliNTFiZjQ4ZTNjNDViMy5qcGVnk5UDABrNA-jNAjKTBc0EsM0CpJMJpmNhMzUwMQbeAAGhMAE/bedzie-wiecej-stacji-paliw-na-nowych-drogach.jpg", "https://ocdn.eu/pulscms-transforms/1/Jn9k9kpTURBXy8xMDQ4MGJjODI5NzJjMTc5ODgzZGYzNzM3ZjRkY2IzYy5qcGeSlQPNAp3NAtbNDivNB_mTBc0B4M0BDt4AAaEwAQ", "https://ocdn.eu/pulscms-transforms/1/QaMk9kuTURBXy85YjQyNTQyNy04YzA1LTQwNDEtYjQ3Yi1jYjJiNzYxN2YyYmYuanBlZ5KVAw7NAmbNCWzNBU-TBcxfO94AAaEwAQ", "https://ocdn.eu/pulscms-transforms/1/LuJk9kpTURBXy8yNGM4ZGUxMTgyNTlhODMyYjI0MTBiYTk4ODAwYzI4YS5qcGeSlQMAzI3NEZTNCeOTBcxfO94AAaEwAQ", "https://ocdn.eu/pulscms-transforms/1/dAQk9kpTURBXy8zMGNmM2JiZTFjYTJmNzdjOWIyYWQyMzBjY2RjZjJhNS5qcGeSlQMAzMrNGX3NDlmTBcxfO94AAaEwAQ", "https://ocdn.eu/pulscms-transforms/1/D8Xk9kpTURBXy84ZGYyZjYwMWYwNWYxYTg4NDYyNTZlMmRkNzJhZmMyOC5qcGeSlQMAzITNEH_NCUeTBcxfO94AAaEwAQ", "https://ocdn.eu/pulscms-transforms/1/UFEk9kpTURBXy9lNzI3NGY3M2MxYjI2MjQzNzQ3ZTc5ZTEyZjQ2NjQ2OC5wbmeSlQMAOs0H0M0EZZMFzF873gABoTAB"], "movies": [], "text": "W ocenie \"Rz\" problem kierowc\u00f3w z brakiem stacji paliw przy nowo wybudowanych drogach ekspresowych i autostradach ma si\u0119 wreszcie sko\u0144czy\u0107. \"Jak dowiedzia\u0142a si\u0119 Rzeczpospolita, Ministerstwo Infrastruktury przygotowa\u0142o rozporz\u0105dzenie, kt\u00f3re do przebudowywanych lub ju\u017c wybudowanych szybkich tras pozwala pod\u0142\u0105cza\u0107 istniej\u0105ce stacje \u2013 zamiast r\u00f3wna\u0107 je z ziemi\u0105 i rozpoczyna\u0107 d\u0142ugotrwa\u0142e procedury zwi\u0105zane z budow\u0105 nowych obiekt\u00f3w. Stacjami b\u0119d\u0105 r\u00f3wnie\u017c mogli zarz\u0105dza\u0107 dotychczasowi w\u0142a\u015bciciele\" \u2013 czytamy w gazecie.\n\n\"Rz\" poinformowa\u0142a, \u017ce w tym roku budowa miejsc obs\u0142ugi podr\u00f3\u017cnych (MOP) ma znacznie przyspieszy\u0107. \"Wed\u0142ug Generalnej Dyrekcji Dr\u00f3g Krajowych i Autostrad (GDDKiA) w I kwartale maj\u0105 by\u0107 uruchomione przetargi na budow\u0119 12 MOP-\u00f3w. Ale od rozpocz\u0119cia procedury wyboru operatora do zako\u0144czenia budowy up\u0142ynie od p\u00f3\u0142tora roku do nawet dw\u00f3ch lat\" \u2013 doni\u00f3s\u0142 dziennik.\n\n\"Wed\u0142ug zarz\u0105dcy dr\u00f3g krajowych \u2013 czytamy - wkr\u00f3tce planowane jest podpisanie dw\u00f3ch um\u00f3w na dwa MOP-y (Szewce Zachodnie, Szewce Wschodnie) na trasie S7 \u2013 obwodnicy Kielc. W \u015brod\u0119 wp\u0142yn\u0119\u0142y oferty\".\n\nJan Krynicki z GDDKiA zapowiedzia\u0142, \u017ce w najbli\u017cszych tygodniach generalna dyrekcja przewiduje zako\u0144czenie kolejnych przetarg\u00f3w na MOP przy autostradach A1 i A4 oraz drogach ekspresowych S5, S8, S11 i S17.\n\n\"Kolejne post\u0119powania b\u0119d\u0105 uruchamiane w nadchodz\u0105cych tygodniach. Do ko\u0144ca I kwarta\u0142u 2020 r. GDDKiA chce uruchomi\u0107 przetargi na dzier\u017caw\u0119 siedmiu MOP-\u00f3w przy drodze ekspresowej S5, z tego na trzy na terenie wojew\u00f3dztwa kujawsko-pomorskiego i na cztery w Wielkopolsce. Przetargi obejm\u0105 tak\u017ce trzy MOP-y na trasie ekspresowej S7 i po jednym przy drogach ekspresowych S8 i S11\" \u2013 dowiadujemy si\u0119 z \"Rz\".", "keywords": [], "meta_keywords": [""], "tags": [], "authors": [], "publish_date": "Fri Jan 17 06:57:58 2020", "summary": "", "article_html": "", "meta_description": "GDDKiA przyspiesza budow\u0119 miejsc obs\u0142ugi podr\u00f3\u017cnych. W I kwartale 2020 r. b\u0119dzie 12 nowych przetarg\u00f3w. Na szcz\u0119\u015bcie, bowiem dzi\u015b na wielu trasach nie ma gdzie przystan\u0105\u0107 nawet na chwil\u0119 \u2013 napisa\u0142a \"Rzeczpospolita\".", "meta_lang": "pl", "meta_favicon": "https://ocdn.eu/wiadomosciucs/favicons/favicon-16x16.png", "meta_data": {"viewport": "width=device-width, initial-scale=1.0, maximum-scale=1.0, user-scalable=no", "referrer": "unsafe-url", "DC.Identifier": "56e834d4-65e4-4040-adfb-c453b6fdb528", "pkg-uuid": "56e834d4-65e4-4040-adfb-c453b6fdb528", "detailType": "article", "serviceUuid": "b177a2c9-166f-4113-9b28-185bbe554807", "robots": "max-image-preview:large", "description": "GDDKiA przyspiesza budow\u0119 miejsc obs\u0142ugi podr\u00f3\u017cnych. W I kwartale 2020 r. b\u0119dzie 12 nowych przetarg\u00f3w. Na szcz\u0119\u015bcie, bowiem dzi\u015b na wielu trasach nie ma gdzie przystan\u0105\u0107 nawet na chwil\u0119 \u2013 napisa\u0142a \"Rzeczpospolita\".", "og": {"title": "B\u0119dzie wi\u0119cej stacji paliw na nowych drogach", "description": "GDDKiA przyspiesza budow\u0119 miejsc obs\u0142ugi podr\u00f3\u017cnych. W I kwartale 2020 r. b\u0119dzie 12 nowych przetarg\u00f3w. Na szcz\u0119\u015bcie, bowiem dzi\u015b na wielu trasach nie ma gdzie przystan\u0105\u0107 nawet na chwil\u0119 \u2013 napisa\u0142a \"Rzeczpospolita\".", "image": {"identifier": "https://ocdn.eu/pulscms-transforms/1/g6mk9kqTURBXy9mODhiY2U0MThhMmNjNDA0ZTliNTFiZjQ4ZTNjNDViMy5qcGVnk5UDABrNA-jNAjKTCaZjYTM1MDEGkwXNBLDNAnbeAAGhMAE/bedzie-wiecej-stacji-paliw-na-nowych-drogach.jpg", "width": 1200, "height": 630, "type": "image/jpeg"}, "url": "https://wiadomosci.onet.pl/kraj/bedzie-wiecej-stacji-paliw-na-nowych-drogach/5j3p9np", "type": "article", "site_name": "Onet Wiadomo\u015bci", "locale": "pl_PL"}, "article": {"published_time": "2020-01-17 06:57:58+0100"}, "fb": {"app_id": 226508470737473, "pages": 185265414715}, "twitter": {"card": "summary_large_image", "description": "GDDKiA przyspiesza budow\u0119 miejsc obs\u0142ugi podr\u00f3\u017cnych. W I kwartale 2020 r. b\u0119dzie 12 nowych przetarg\u00f3w. Na szcz\u0119\u015bcie, bowiem dzi\u015b na wielu trasach nie ma gdzie przystan\u0105\u0107 nawet na chwil\u0119 \u2013 napisa\u0142a \"Rzeczpospolita\".", "title": "B\u0119dzie wi\u0119cej stacji paliw na nowych drogach", "site": "OnetWiadomosci", "image": "https://ocdn.eu/pulscms-transforms/1/YMHktkqTURBXy9mODhiY2U0MThhMmNjNDA0ZTliNTFiZjQ4ZTNjNDViMy5qcGVnkpUDABrNA-jNAjKTBc0EsM0CWA"}}, "canonical_link": "https://wiadomosci.onet.pl/kraj/bedzie-wiecej-stacji-paliw-na-nowych-drogach/5j3p9np"}