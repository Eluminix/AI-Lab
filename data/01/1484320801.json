{"source_url": "https://fakty.tvn24.pl", "url": "https://fakty.tvn24.pl/r/podlasie-wlasciciele-prywatnej-hodowli-zubra-chca-je-odstrzelic,997094.html?source=rss", "title": "W\u0142a\u015bciciele prywatnej hodowli \u017cubr\u00f3w chc\u0105 odstrzeli\u0107 doros\u0142e osobniki", "top_image": "https://fakty.tvn24.pl/najnowsze/cdn-zdjecie-719qb1-wlasciciele-prywatnej-hodowli-zubrow-chca-odstrzelic-dorosle-osobniki-6356221/alternates/LANDSCAPE_1280", "meta_img": "https://fakty.tvn24.pl/najnowsze/cdn-zdjecie-719qb1-wlasciciele-prywatnej-hodowli-zubrow-chca-odstrzelic-dorosle-osobniki-6356221/alternates/LANDSCAPE_1280", "images": ["https://fakty.tvn24.pl/najnowsze/cdn-zdjecie-719qb1-wlasciciele-prywatnej-hodowli-zubrow-chca-odstrzelic-dorosle-osobniki-6356221/alternates/LANDSCAPE_480", "https://fakty.tvn24.pl/najnowsze/cdn-zdjecie-719qb1-wlasciciele-prywatnej-hodowli-zubrow-chca-odstrzelic-dorosle-osobniki-6356221/alternates/LANDSCAPE_1280"], "movies": [], "text": "W\u0142a\u015bciciele pierwszej w Polsce prywatnej hodowli \u017cubr\u00f3w zawnioskowali o odstrza\u0142 trzech doros\u0142ych osobnik\u00f3w. Twierdz\u0105, \u017ce ze wzgl\u0119du na wiek i stan zdrowia nie mog\u0105 ju\u017c prowadzi\u0107 ostoi. W ich o\u015brodku jest sze\u015b\u0107 \u017cubr\u00f3w. Trzy m\u0142ode znajd\u0105 miejsce w innych o\u015brodkach, trzy pozosta\u0142e s\u0105 starsze i nie b\u0119d\u0105 w stanie odnale\u017a\u0107 si\u0119 innym miejscu. St\u0105d wniosek do Generalnego Dyrektora Ochrony \u015arodowiska. Przeciw odstrza\u0142owi \u017cubr\u00f3w protestuj\u0105 organizacje broni\u0105ce praw zwierz\u0105t.\n\nNa biurku Generalnej Dyrekcji Ochrony \u015arodowiska le\u017cy wniosek dotycz\u0105cy odstrza\u0142u trzech \u017cubr\u00f3w z prywatnej hodowli w miejscowo\u015bci Kiermusy w wojew\u00f3dztwie podlaskim.\n\nTo pierwsza prywatna hodowla w Polsce, kt\u00f3ra zosta\u0142a za\u0142o\u017cona ponad dziesi\u0119\u0107 lat temu. W\u0142a\u015bciciele ze wzgl\u0119du na sw\u00f3j stan zdrowia nie s\u0105 ju\u017c w stanie prowadzi\u0107 hodowli. W zwi\u0105zku z tym zg\u0142osili si\u0119 o pomoc i rozwi\u0105zanie tego problemu.\n\nW hodowli znajduje si\u0119 sze\u015b\u0107 \u017cubr\u00f3w w tym trzy m\u0142ode, dla kt\u00f3rych znaleziono inne miejsca pobytu. Niestety tego szcz\u0119\u015bcia nie mia\u0142y trzy pozosta\u0142e \u017cubry.\n\n12-letni samiec, 14-letnia samica i 17-letnia samica nie b\u0119d\u0105 w stanie odnale\u017a\u0107 si\u0119 w innym miejscu. \u017badna prywatna zagroda nie chce przyj\u0105\u0107 tych zwierz\u0105t.\n\nW zwi\u0105zku z tym w\u0142a\u015bciciele zawnioskowali do Generalnego Dyrektora Ochrony \u015arodowiska o to, aby m\u00f3c dokona\u0107 odstrza\u0142u \u017cubr\u00f3w.\n\nOrganizacje ekologiczne bij\u0105 na alarm\n\nZdaniem obro\u0144c\u00f3w praw zwierz\u0105t nie mo\u017ce by\u0107 tak, \u017ce kto\u015b zak\u0142ada prywatn\u0105 hodowl\u0119 zwierz\u0105t chronionych, a gdy ju\u017c nie mo\u017ce jej prowadzi\u0107, chce odstrzeli\u0107 zwierz\u0119ta.\n\n- Ustawa o ochronie przyrody i wydane na jej podstawie rozporz\u0105dzenie w sprawie ochrony gatunkowej zwierz\u0105t wprowadzaj\u0105 zakazy, do kt\u00f3rych ka\u017cdy musi si\u0119 stosowa\u0107. W\u0142a\u015bnie w\u015br\u00f3d tych zakaz\u00f3w stosuj\u0105cych si\u0119 r\u00f3wnie\u017c do \u017cubra jest zakaz umy\u015blnego zabijania. Wiec tak po prostu, w\u0142a\u015bciciele nie mog\u0105 si\u0119 ich pozby\u0107 - wyja\u015bni\u0142a Katarzyna Kluczka prawniczka z Fundacji Frank Bold.\n\nWniosek w\u0142a\u015bcicieli prywatnej hodowli \u017cubr\u00f3w trafi\u0142 ju\u017c w listopadzie do Generalnej Dyrekcji Ochrony \u015arodowiska. Decyzja o tym, czy nast\u0105pi odstrza\u0142 zwierz\u0105t, ma zosta\u0107 wydana w styczniu.\n\nAutor: Anna Borkowska-Minko / \u0179r\u00f3d\u0142o: Fakty po po\u0142udniu TVN24", "keywords": [], "meta_keywords": [""], "tags": [], "authors": [], "publish_date": null, "summary": "", "article_html": "", "meta_description": "W\u0142a\u015bciciele pierwszej w Polsce prywatnej hodowli \u017cubr\u00f3w zawnioskowali o odstrza\u0142 trzech doros\u0142ych osobnik\u00f3w. Twierdz\u0105, \u017ce ze wzgl\u0119du na wiek i stan zdrowia nie mog\u0105 ju\u017c prowadzi\u0107 ostoi. W ich o\u015brodku jest sze\u015b\u0107 \u017cubr\u00f3w. Trzy m\u0142ode znajd\u0105 miejsce w innych o\u015brodkach, trzy pozosta\u0142e s\u0105 starsze i nie b\u0119d\u0105 w stanie odnale\u017a\u0107 si\u0119 innym miejscu. St\u0105d wniosek do Generalnego Dyrektora Ochrony \u015arodowiska. Przeciw odstrza\u0142owi \u017cubr\u00f3w protestuj\u0105 organizacje broni\u0105ce praw zwierz\u0105t.", "meta_lang": "pl", "meta_favicon": "/manifests/fakty/icons/favicon.ico", "meta_data": {"robots": "max-image-preview:large", "description": "W\u0142a\u015bciciele pierwszej w Polsce prywatnej hodowli \u017cubr\u00f3w zawnioskowali o odstrza\u0142 trzech doros\u0142ych osobnik\u00f3w. Twierdz\u0105, \u017ce ze wzgl\u0119du na wiek i stan zdrowia nie mog\u0105 ju\u017c prowadzi\u0107 ostoi. W ich o\u015brodku jest sze\u015b\u0107 \u017cubr\u00f3w. Trzy m\u0142ode znajd\u0105 miejsce w innych o\u015brodkach, trzy pozosta\u0142e s\u0105 starsze i nie b\u0119d\u0105 w stanie odnale\u017a\u0107 si\u0119 innym miejscu. St\u0105d wniosek do Generalnego Dyrektora Ochrony \u015arodowiska. Przeciw odstrza\u0142owi \u017cubr\u00f3w protestuj\u0105 organizacje broni\u0105ce praw zwierz\u0105t.", "mobile-web-app-capable": "yes", "theme-color": "#fff", "msapplication-TileImage": "/manifests/fakty/icons/mstile-150x150.png", "msapplication-config": "/manifests/fakty/browserconfig.xml", "apple-mobile-web-app-title": "fakty", "application-name": "fakty", "viewport": "width=device-width, initial-scale=1, viewport-fit=cover", "apple-mobile-web-app-capable": "yes", "apple-mobile-web-app-status-bar-style": "black", "og": {"type": "article", "url": "https://tvn24.pl/plus/programy/fakty", "title": "W\u0142a\u015bciciele prywatnej hodowli \u017cubr\u00f3w chc\u0105 odstrzeli\u0107 doros\u0142e osobniki", "description": "W\u0142a\u015bciciele pierwszej w Polsce prywatnej hodowli \u017cubr\u00f3w zawnioskowali o odstrza\u0142 trzech doros\u0142ych osobnik\u00f3w. Twierdz\u0105, \u017ce ze wzgl\u0119du na wiek i stan zdrowia nie mog\u0105 ju\u017c prowadzi\u0107 ostoi. W ich o\u015brodku jest sze\u015b\u0107 \u017cubr\u00f3w. Trzy m\u0142ode znajd\u0105 miejsce w innych o\u015brodkach, trzy pozosta\u0142e s\u0105 starsze i nie b\u0119d\u0105 w stanie odnale\u017a\u0107 si\u0119 innym miejscu. St\u0105d wniosek do Generalnego Dyrektora Ochrony \u015arodowiska. Przeciw odstrza\u0142owi \u017cubr\u00f3w protestuj\u0105 organizacje broni\u0105ce praw zwierz\u0105t.", "image": "https://fakty.tvn24.pl/najnowsze/cdn-zdjecie-719qb1-wlasciciele-prywatnej-hodowli-zubrow-chca-odstrzelic-dorosle-osobniki-6356221/alternates/LANDSCAPE_1280"}, "twitter": {"card": "summary_large_image", "image": "https://fakty.tvn24.pl/najnowsze/cdn-zdjecie-719qb1-wlasciciele-prywatnej-hodowli-zubrow-chca-odstrzelic-dorosle-osobniki-6356221/alternates/LANDSCAPE_1280"}, "next-head-count": 67}, "canonical_link": "https://tvn24.pl/plus/programy/fakty"}